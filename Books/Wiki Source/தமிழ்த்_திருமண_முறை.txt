தமிழ்த் திருமண முறை


					மயிலை சிவமுத்து





1971





13 ஜூன், 2024 அன்று விக்கிமூலத்தில் இருந்து பதிவிறக்கப்பட்டது





முத்தமிழ் முழங்குக!

தமிழ்த் திருமண முறை

ஆசிரியர் :

தமிழ்நெறிக் காவலர்

மயிலை சிவமுத்து

சென்னை மாணவர் மன்றம்

12, வேங்கட ஐயர் தெரு, சென்னை-1.





﻿உலகளாவிய பொதுக் கள உரிமம் (CC0 1.0)

இது சட்ட ஏற்புடைய உரிமத்தின் சுருக்கம் மட்டுமே. முழு உரையை https://creativecommons.org/publicdomain/zero/1.0/legalcode என்ற முகவரியில் காணலாம்.

பதிப்புரிமை அற்றது

இந்த ஆக்கத்துடன் தொடர்புடையவர்கள், உலகளளாவிய பொதுப் பயன்பாட்டுக்கு என பதிப்புரிமைச் சட்டத்துக்கு உட்பட்டு, தங்கள் அனைத்துப் பதிப்புரிமைகளையும் விடுவித்துள்ளனர்.

நீங்கள் இவ்வாக்கத்தைப் படியெடுக்கலாம்; மேம்படுத்தலாம்; பகிரலாம்; வேறு வடிவமாக மாற்றலாம்; வணிகப் பயன்களும் அடையலாம். இவற்றுக்கு நீங்கள் ஒப்புதல் ஏதும் கோரத் தேவையில்லை.

***

இது, உலகத் தமிழ் விக்கியூடகச் சமூகமும் ( https://ta.wikisource.org ), தமிழ் இணையக் கல்விக் கழகமும் ( http://tamilvu.org ) இணைந்த கூட்டுமுயற்சியில், பதிவேற்றிய நூல்களில் ஒன்று. இக்கூட்டு முயற்சியைப் பற்றி, https://ta.wikisource.org/s/4kx என்ற முகவரியில் விரிவாகக் காணலாம்.

Universal (CC0 1.0) Public Domain Dedication

This is a human readable summary of the legal code found at https://creativecommons.org/publicdomain/zero/1.0/legalcode



No Copyright

The person who associated a work with this deed has dedicated the work to the public domain by waiving all of his or her rights to the work worldwide under copyright law including all related and neighboring rights, to the extent allowed by law.

You can copy, modify, distribute and perform the work even for commercial purposes, all without asking permission. ***

This book is uploaded as part of the collaboration between Global Tamil Wikimedia Community ( https://ta.wikisource.org ) and Tamil Virtual Academy ( http://tamilvu.org ). More details about this collaboration can be found at https://ta.wikisource.org/s/4kx.





* * *





* * *



﻿முத்தமிழ் முழங்குக!

தமிழ்த் திருமண முறை



* * *





* * *



ஆசிரியர் :

தமிழ்நெறிக் காவலர்

மயிலை சிவமுத்து

சென்னை மாணவர் மன்றம்

12, வேங்கட ஐயர் தெரு, சென்னை—1





﻿முதற் பதிப்பு : 1956

இரண்டாம் பதிப்பு : 1971





தொகுப்பாசிரியர் :

புலவர் : த. இராமலிங்கம்

மலரினுள்



1. பதிப்புரை





2. தமிழ்த் திருமண முறை





3. திருமணத்திற்குத் தேவைப்படும் பொருள்கள்





4. தமிழ்த் திருமண நிகழ்ச்சிகள்





5. வள்ளுவர் கண்ட காதலர்.





விலை 50 காசுகள்

முத்துக்குமரன் பிரஸ்,

⁠சென்னை-1.





﻿பதிப்புரை

⁠தற்போது தமிழ்நாடு பல துறைகளில் மறுமலர்ச்சி அடைந்து வருகிறது. பற்பல துறைகளில் சீர்திருத்தம் முகிழ்த்து வருகிறது. அறிவிலே புரட்சி, வாழ்க்கையிலே புரட்சி ஏற்பட்டு வருகிறது. இந்நிலை மேன்மேல் வளர வேண்டும். இத்தகைய புரட்சிகளில் ஒன்றுதான் இன்று நடைபெறும் தமிழ்த் திருமணம். தற்காலத்தே பேரறிஞர் அண்ணா அவர்களின் அரிய முயற்சியினால் இத்தகைய திருமணங்கள் சட்டப்படி ஏற்கத்தக்கவை என்ற நிலை ஏற் பட்டிருப்பது தமிழர்களின் பெருமிதத்துக்குரியது.

சிவமுத்தும் தமிழர் திருமணமும்

⁠இத் திருமணம் தமிழ் நாட்டிற்குப் புதுவதன்று. பழந் தமிழர் மேற்கொண்டு வாழ்ந்த மணமுறையில் மக்கள் மனநிலைக்கு ஏற்பச் சிற்சில மாறுதல்களை அமைத்து அறிவுடைப் பெருமக்கள் பலர் கூடி ஆய்ந்தமைத்த தாகும். இம் முறையில் எண்ணற்ற தமிழ்த் திருமணங்களைச் செய்து வைத்துத் தமிழ் உணர்வு பரப்பி வந்தவர் நம் பெரும் புலவர் மயிலை சிவமுத்து அவர்கள். இந்நெறி வளர அவர் ஆற்றிய தியாகங்கள் அளவிலடங்காதன.

ஏன் சீர்திருத்தம் வேண்டும்?

⁠மணம் என்பதற்குக் கூடுதல் என்பது பொருள். அன்பால் பிணைக்கப்பட்ட இருவர் உள்ளங்கள் ஒன்று கூடுவதையே மணம் என்று கொண்டோம். பண்டைக் காலத்தில் வாழ்ந்த தமிழ் மகனும் தமிழ் மகளும் ஒருவரை ஒருவர் நேரிற்கண்டு பழகி மன ஒற்றுமை உடையவரான பின்பே அவர்தம் பெற்றோர்கள் அவர்க்குத் திருமணம் ﻿செய்து வைப்பது வழக்கம். அத்திருமணமும் மிகச் சுருங்கிய முறையில் சிக்கனமாகவே நடைபெறும். அன்பினால் பிணைக்கப்பட்ட மணமக்கள் இருவரும் இல்லறமென்னும் நல்லறம் ஏற்று வாழ்க்கை தொடங்குகிறார்கள் என்பதை அறிவிக்கவே மணச் சடங்குகள் நடைபெற்றன

⁠சான்றோர்கள் வகுத்த அம்முறைகளைப் பின் பற்றிப் பேராசிரியர் மயிலை சிவமுத்து அவர்கள் ஆயிரக் கணக்கான திருமணங்களை நடத்தி நல்வழி காட்டியுள்ளார். அம் முறைகளை அனைவரும் அறிந்து பிறர் உதவியின்றித் தாங்களே திருமணங்களை நடத்தத் துணையாக இருக்க வேண்டும் என்ற நோக்கத்தோடு இந்நூலை வெளியிட விரும்பினோம்.

⁠இந்நூலைச் செம்மையான முறையில் அச்சிடப் பேருதவியாக இருந்த புலவர்கள் திரு. த. இராமலிங்கம், தணிகை உலகநாதன் ஆகியோருக்கு மன்றத்தின் நன்றி என்றும் உரியது.

வாழ்க மணமக்கள் !

இங்ஙணம்,

கோ. வில்வபதி,

தலைவர்,

மாணவர் மன்றம், சென்னை- 1





﻿பேராசிரியர் மயிலை சிவமுத்து அவர்கள் நிகழ்த்திய தமிழ்த் திருமணமுறை



தமிழ்த் திருமணம் கடவுட் கொள்கையோடு கூடியது. மணம் செய்துகொள்ளுவோர் பிற்கால வாழ்க்கையிலே தம்முடைய கடமையை உணர்ந்து நல்வழியிலே நடத்தல் வேண்டும் என்பதே இத்திருமணத்தின் முதல் நோக்கம். ஆதலால் திருமணத்தில் செய்யும் சடங்குகளின் பொருளைச் செய்விப்போரும் செய்துகொள்வோரும் உடனிருப்போரும் புரிந்துகொள்ளத்தக்க முறையிலே இந்தத் தமிழ்த் திருமணம் அமைக்கப் பெற்றுள்ளது. எனவே இத் திருமணத்தை நடத்தி வைப்போர் அங்குக் குழுமியுள்ள மக்களுக்கும் மணம் செய்துகொள்ளும் மணமக்களுக்கும் அவ்வப்போது விளக்கிக் கூறுதல் வேண்டும். அங்ஙனம் கூறத்தக்கவைகளுள் கீழ் வருபவை இன்றியமையாதனவாகும்.

1. மணமகன் வீட்டார், மணமகள் வீட்டார் அழைப் பிதழ்களைத் திருமண மன்றத்தில் கூடியுள்ள பெரியோர்களுக்குப் படித்துக் காட்டுதல்.

2. வரவேற்பவர், மணமக்களின் பெற்றோர் முதலியவர்களின் பெயர்களைப் படித்துக் காட்டிக் கூடுமானால் அவர்களையும் அறிமுகப்படுத்துதல் நலம்.

8. மணமகன், மணமகள் ஆகிய இருவரையும் ஆங்குக் குழுமியுள்ளவருக்கு அறிமுகப்படுத்துதல்.

4. மணமக்களின் எண்ணம் அறிந்துகொள்ளும் வகையில் இந்தத் தமிழ்த் திருமணத்தைக் குறித்தும் திருமணம் செய்துகொள்ள வேண்டிய கடமையைக் குறித்தும், மணமக்களுக்குச் சுருக்கமாக விளக்கிக் கூறுதல்.

திருமணம் செய்துகொள்வோர்க்கு அவரவர் பழக்க வழக்கங்களுக்கு ஏற்றவகையில் இந்தத் திருமணத்தை நடத்துதல் நலம்.



﻿ தமிழ்த் திருமணம் நிகழ்த்தும் முறை

அவரவர் பழக்க வழக்கங்களுக்கு ஏற்ப, மணப்பந்தலை மலர் மாலைகளாலும் பல்வேறு விளக்குகளாலும் அழகு படுத்துமாறு செய்தல் வேண்டும். குத்துவிளக்கு, குடவிளக்கு, கிளைவிளக்கு, கைவிளக்கு முதலியவைகளுள் ஒன்றினை அவரவர்கட்கு இயைந்த வகையில் ஏற்றிவைக்கலாம். சிலர் வர்ணம் தீட்டிய மட்கலங்கள், மர உரல் முதலியவைகளை மணப்பந்தலில் வைப்பினும் ஆசிரியர் அவைகளை ஏற்றுக் கொள்ளலாம். மரபுக்கு மாறுபடாத வகையில் குறைந்தது இரண்டு குத்துவிளக்குகளேனும் இருத்தல் வேண்டும்.

மணப்பந்தலில் மணமக்கள் கிழக்கு நோக்கியும் மணம் செய்து வைக்கும் ஆசிரியர் வடக்கு நோக்கியும் அமர்ந்திருத்தல் நம் நாட்டு மக்களின் வழக்கமாக இருத்தலின் இதனேயே அனைவரும் மேற்கொள்ளலாம்.

ஒரு தலைவாழையிலையை மணமக்களுக்கு முன்புறமாக (அதாவது கிழக்குத்திசையில்) வைத்து, அவ்வாழை இலையில் மூன்று பிடி பச்சரிசி பரப்பி வைத்து அதன் மீது வாழைப் பூ வடிவிலமைந்த ஒரு செம்பினை மஞ்சள் குங்குமங்களால் அலங்கரித்து வைத்தல் வேண்டும். பின்பு அச்செம்பில் தூய்மையான நீர்வார்த்து மாவிலைக் கொத்தினைப் பொருத்தி அதன்மீது முற்றிய தேங்காய் ஒன்றினை மஞ்சள் பூசிக் குங்குமம் இட்டு வைத்தல் வேண்டும். அச் செம்பினுக்குப் பக்கத்தில் அரைத்த மஞ்சளைப் பிடித்து வைத்து அதைக் குங்குமத்தால் அலங்கரித்தல் வேண்டும். செம்பினுக்கு மற்றாெரு பக்கத்தில் ஒருதட்டில் மஞ்சள் கலந்த பச்சரிசியைப் பரப்பி அதன் மீது முற்றிய தேங்காய் ஒன்றினை வைத்து அதனையும் மஞ்சள் குங்குமங்களால் அலங்கரித்துப் பொற்றாவியோடு கூடிய மஞ்சள் கயிற்றை அதில் சுற்றி வைத்தல் வேண்டும். மணமக்களுக்கு முன்னர் இரண்டு முக்காலிகள் இட்டு மணமகனுக்காகவும் மணமகளுக்காகவும் பெற்றாேர்கள் பரிசாகத் தரும் புத்தாடைகளும் மலர் மாலைகளும் நிரம்பிய தட்டுகளை வைத்தல் வேண்டும்.



இறை வணக்கம் முடிந்தபின்னர் மணப்பந்தலில் குழுமியுள்ள அன்பர்களிடம் அப்புத்தாடைகளை வாழ்த்தித் தருமாறு கேட்டு அவர்கள் வாழ்த்தினைப் பெற்று மணமக்கட்கு அப்புத்தாடைகளை அளித்தல் வேண்டும்.

புத்தாடையுடன் மணமகனும் மணமகளும் மணப் பந்தலுக்கு வந்ததும் அவரவர் மரபுக்குத் தக்கபடி இறைவழி பாட்டினை முடித்துக் கொண்டு மணமக்கள் மணமேடையில் வந்து அமர வேண்டும்.

மணமகன் மணமகளுக்கு மங்கல நாண் அணியும் வரையில் மணமகள் மணமகனுக்கு வலப்பக்கத்தில் இருத்தல் மரபு என்பதனை ஒட்டி அவ்வாறு இருக்கச் செய்யலாம். இம் மங்கல நிகழ்ச்சி முடிந்ததும் மணமகளை மணமகனுக்கு இடப் பக்கத்தில் அமரச் செய்யலாம்.

மஞ்சளால் பிடித்து வைக்கப்பட்டுள்ளதை அருவ மென்றும் உருவ மென்றும் சொல்ல இயலாத கந்தழிக் கடவுள் வடிவமென்றும், நீர் நிரம்பிய செம்பின்மேல் தேங்காயோடு விளங்கும் வடிவத்தினை இறைவன் அம்மை அப்பனாக இருக்கும் வடிவமென்றும், குடவிளக்கு, கிளைவிளக்கு முதலிய வைகள் இறைவன் ஒளிவடிவமாக விளங்கும் நிலையினைக் குறிப்பன என்றும் மறைமலை அடிகளார் தெரிவித்துள்ள கருத்தின்படி மணமக்கள் இம் மூன்று வகையாலும் இறைவனே வணங்குவார்கள்.

சமித்துகள் கொண்டு செய்யும் எரியோம்புதலும் இவ் வழிபாடுகளுள் தலைசிறந்த ஒன்றாக விளங்குதல் வேண்டும்.

புத்தாடை அணிந்து வந்த மணமக்கள் முதலில் பெற்றாேர் வழிபாடு செய்து அவர்தம் நல்வாழ்த்தினைப் பெற்று எரியோம்பும் செயலால் ஒளிவடிவில் கடவுளே வணங்குவர். செந்தீயோம்புதலால் கடவுளை வழிபடும்போது தேவார, திருவாசகங்கள், தமிழ் மறையாகிய திருக்குறள் இவைகளுள் அவரவர் விருப்பத்திற்கு ஏற்ற வண்ணம் தகுதிவாய்ந்த பாடல்களைத் திருமணம் நிகழ்த்தும் ஆசிரியர் உளங்கனிந்து பாடுதல் வேண்டும். (அங்ஙனம் பாடுதற்குரிய பாடல்கள் இந்நூலில் ஆங்காங்கே தரப்பட்டுள்ளன. வைணவ சமயத்தவர் திருமணத்திற்குப்பொருத்தமான பாடல்கள் பிற்சேர்க்கையாகத் தரப்பட்டுள்ளன.) இவ்வழிபாடு முடிந்ததும் குழுமியுள்ள பெரியோர்களால் வாழ்த்தித் தரப்பெற்ற மங்கலநாணை மணமகன் மணமகளுக்கு அணிதல் வேண்டும். அப்பொழுது இன்னிசை முழக்கமும் "மனமக்கள் வாழ்க! மணமக்கள் வாழ்க!” என அன்பர்களின் வாழ்த்தலும், மஞ்சள் கலந்த மலரும் தூவுதலும் நிகழும்.

பின்னர் மணமக்கள் மாலைமாற்றிக் கொள்ளவேண்டும். ஒருவருக்கொருவர் தம் மாலைகளை மூன்று முறை மாற்றிக் கொள்வதால் மணமக்களின் மன ஒருமைப்பாட்டினை மக்கள் அறிந்து கொள்கின்றனர். மாலை மாற்றுதல் முடிந்தபின்னர் மணமகன் தன் வாழ்க்கைத் துணைவியின் கையைப்பிடித்துக் கொண்டு மணப்பந்தலைச் சுற்றிவருதல் வேண்டும். மாலை மாற்றுதலும் மணமகளைக் கைப்பிடித்து வலம் வருதலும் தமிழ்த்திருமணத்திற்கு இன்றியமையாதனவாக உள்ளன. அன்றியும் மணமக்களின் உடன் பாட்டினை அங்குக் குழுமியுள்ளோர் அறிந்து கொள்வதற்கும் சிறந்த சான்றாக விளங்குகின்றன. இச் செயல்களோடு திருமணம் முடிவு பெறுகின்றது. பின்னர்த் திருமணம் செய்து வைத்த ஆசிரியரும் ஆன்றோர்களும் சான்றோர்களும் மணமக்களுக்கு இல்வாழ்க்கையின் சிறப்பினை எடுத்துக் கூறி வாழ்த்துவர்.

குறிப்பு

காப்புக்கட்டுதலும் களைதலும்

தமிழ்த் திருமணம் மிகவும் சிக்கன முறையில் ஒரே வேளையில் நிகழுமாறு அமைத்திருப்பதால், காப்புக் கட்டல் காப்புக்களைதல், அரசாணிக்கால் நடுகல் முதலியன தேவை இல்லை. இவைகளையும் மண நிகழ்ச்சியில் சேர்த்துச் செய்ய வேண்டுமென்று கேட்டுக் கொள்பவர்களுக்குப் பின்வருமாறு செய்தல் வேண்டும்.





காப்புக் கட்டுதல்: ஒரு தட்டிலே மஞ்சள் கலந்த அரிசியைப் பரப்பிவைத்து அதன் மீது மஞ்சள் குங்கு மங்களால் அலங்கரிக்கப்பட்ட தேங்காயை வைத்து அந்தத் தட்டினை மணமகனுக்கு முன்னால் வைக்கப்பட்டிருக்கும் முக்காலியின் மேல் வைத்தல் வேண்டும். மணமகன் வலக்கையினை அந்தத் தேங்காயின்மீது வைத்தபடி இருக்க முழுமஞ்சள் கட்டப்பெற்ற நூல்கயிற்றினை மணமகன் கையில் கட்டுதல் வேண்டும். அதன் பின்னர் மணமகள் தன் இடக்கையை அந்தத் தேங்காயின்மேல் வைக்க மணமகன் மஞ்சள் கட்டிய நூலினை மணமகள் கையில் கட்டுதல் வேண்டும். அதேசமயத்தில் அவர்களுக்கு எதிர்ப்புறத்தில் நடப்பெற்றுள்ள அரச மரக்கிகளைக்கும் மஞ்சள் நூல்கயிறு ஒன்று கட்டுதல் வேண்டும்.

காப்புக்களைதல்

திருமணம் முடிந்தபின்னர்க் காப்புக்கட்டிய அதே முறையில் மணமகன் மஞ்சள் பூசிய தேங்காயின் மேல் கையைவைக்கச் செய்து முன் புகட்டிய மஞ்சள் நூல் கயிற்றினை அவிழ்த்திடச் செய்தல் வேண்டும் அந்த நேரத்திலேயே அரசங்கிளையில் கட்டிய மஞ்சள் கயிற்றினையும் அவிழ்த்து விடுதல் வேண்டும். இந்நிகழ்ச்சிகளின்போது தும்மல், இருமல் முதலியன கேளாமல் இருத்தற் பொருட்டு மேளம் கொட்டுதல் வழக்கம்.

பந்தற்கால் நடுதல்

தமிழ்த் திருமணம் செய்துகொள்பவர்கள் இந்தச் சடங்கைச் செய்வதற்கு ஆசிரியர் உதவியை நாடவேண்டியதில்லை மங்கல மகளிர் ஐவர் ஒன்று கூடிப் பந்தற்கால்களுள் வட கிழக்கு மூலையில் நடவேண்டிய ஒன்றுக்கு மஞ்சள் பூசி, குங்குமம் இட்டு மலர் சூடி மேளதாள முழக்கத்துடன் தங்கள் கைகளால் அந்தக் கம்பத்தைக் குழியில் நடலாம். ஆசிரியரும் உடனிருந்து நிகழ்த்த வேண்டுமென்று விரும்பினால் ஆசிரியரையும் வைத்துக் கொள்ளலாம். ஆசிரியர் இறைவழிபாடு செய்து மஞ்சள் கலந்த அரிசியைப் பரப்பிய தலை வாழையிலையின்மீது கலசம் நிறுத்தி, அந்தக் கலசத்திற்கு வழிபாடாற்றிக் கலசத்திலுள்ள நீரினைக் கொண்டு பந்தற் காலினைக் கழுவும்படி செய்வர். இந்த நிகழ்ச்சியை அவரவர் பழக்க வழக்கங்களுக்கு ஏற்பப் பெரியோர் கருத்தறிந்து செய்தல் நலம்.

உறுதி செய்தல்

இது திருமணம் நிகழ்வதற்கு முன்னர் மணமகள் வீட்டில் நிகழும் நிகழ்ச்சியாகும். மணமகனுக்கு உரியோரும் மணமகளுக்கு உரியோரும் ஒரு நல்ல நாளில் உற்றார் உறவினர் முன்னிலையில் ஒருவருக்கொருவர் உறுதி கூறிக் கொள்வது மரபு. பெண்வீட்டார் தம் பெண்ணைக் குறித்த ஒரு மணமகனுக்குத் தருவதாகவும் அவ்வாறே அம்மணமகன் வீட்டார் மணமகனுக்கு வாழ்க்கைத் துணைவியாகக் குறித்த ஒரு பெண்ணை ஏற்றுக் கொள்வதாகவும் ஒருவர்க்கொருவர் எழுத்து மூலமாகவும் வாய்மொழி மூலமாகவும் ஆசிரியர் முன்னிலையில் சுற்றத்தார்கள் நண்பர்கள் சான்றாக விளங்க உறுதி செய்து கொள்ளவேண்டும்.





திருமணம் செய்யத் தேவைப்படும் இன்றியமையாப் பொருள்கள்



1. மஞ்சள் பொடி 17. நெய்

2. குங்குமம், திருநீறு 18. நெற்பொரி

3. சந்தனம் 19. பூமாலை

4. பூச்சரம் 10 முழம் 20. பொற்றாலி

5. வெற்றிலை பாக்கு 21. மணமக்களுக்குப்புத்தாடை

6. வாழைப்பழம்-மூன்று 22. சமித்து

7. தேங்காய்-மூன்று 23. மோதிரம்

8. கற்பூரம் 24. மங்கலவாத்தியம்

9. சாம்பிராணி 25. பெரியதட்டு-இரண்டு

10. ஊதுவத்தி 26. சிறியதட்டு ஒன்று

11. தலைவாழையிலை-மூன்று 27. ஆசனப்பலகை-இரண்டு

12. பச்சரிசி உழக்கு 28. வெல்லம்

13. மாவிலைக்கொத்து 29. செம்பு-இரண்டு

14. குத்துவிளக்கு இரண்டு 30. முக்காலி

15. திரிநூல் 31. முழுமஞ்சள்-மூன்று

16. நூல் கண்டு





தமிழ்த் திருமண நிகழ்ச்சிகள்

* 1. இறைவழிபாடு 2. கால் நடுதல் 3. கும்ப பூசை * 4. மணமக்களுக்கு ஆடை வழங்குதல் * 5. காப்பு அணிதல் * 6. பெற்றாேர் வழிபாடு * 7. மகட் கொடை நேர்தல் * 8. செந்தீ வேட்டல் 9. மங்கல நாண் வழிபாடு * 10. மணமக்கள் உறுதி மொழி * 11. மங்கல நாண் அணிதல் 12. பொட்டு இடுதல் * 13. மாலை மாற்றல் 14. பட்டம் கட்டுதல் * 15. மணமக்கள் செந்தீ வலம் வருதல் 16. வாழ்த்துரை 17. கண்ணேறு கழித்தல் 18. மணமக்கள் மணவறையைவிட்டு எழுந்து வேற்றிடஞ் சென்று அமர்தல், பால் பழம் உண்டல் * 19. காப்புக் களைதல்

குறிப்பு

சுருக்கமாகத் தமிழ்த் திருமணம் செய்ய விரும்புபவர்கள் * இக்குறியிட்டுள்ள நிகழ்ச்சிகளைமட்டும் பின்பற்றலாம்.

தமிழ்த் திருமண நிகழ்ச்சிகளும் பொருத்தமான மந்திரப் பாடல்களும்

1. இறைவழிபாடு

மஞ்சள் பிள்ளையார் பிடித்துவைத்து விளக்கேற்றி வைத்தல். ஆசிரியர் வடக்கு நோக்கி அமர்ந்து மணமகனை அழைத்துக் கிழக்கு நோக்கி அமரச் செய்தல். ஆசிரியர் பின்வரும் திருப்பாடலைப் பாடிக்கொண்டு மஞ்சள் கலந்த அரிசி, உதிரிமலர் ஆகியவற்றை மணமகன்கையில் கொடுத்துப் பிள்ளை யாரை வழிபடச் செய்தல்.

பிடியதன் உருவுமை கொள மிகு கரியது

வடிகொடு தனதடி வழிபடு மவரிடர்

கடிகண பதிவர அருளினன் மிகுகொடை

வடிவினர் பயில்வலி வலமுறை இறையே.





2 கால்நடுதல்

அரசங்கிளை அல்லது ஆலங்கிளை ஒன்றினை மங்கல அணி அணிந்த மகளிர் மூவருடனும் மணமக்களுடனும் நடுதல். ஆசிரியர் பின்வரும் பாடலை ஓதிக்கொண்டு கால்களுக்கு. மஞ்சள், குங்குமம் இட்டுத் துணி கட்டச் செய்தல்.

மாவேலை ஆலமதை அடக்கித் தன்னுள்

மண்ணுலகம் அண்டமெலாம் வளர்ந்துதானோர்

காவேயின் முன்னுதித்த அரசிற் றோன்றிக்

கடம்புபுனை குருந்தினுக்குத் துணைய தாகித்

தூவேதந் தலைகாண்டற்கு அரிய தாகித்

துன்பமுறு பிறவியெனுந் துகள்சேர் வெய்யில்

ஆவேனைத் தன்னடியாம் நிழலிற் சேர்த்த

அத்திதனைப் பத்தி செய்து முத்தி சேர்வாம்.





3. கும்ப பூசை

வாழையிலையில் அரிசியிட்டு இரண்டு கும்பங்களில் தண்ணீர் நிறைத்துப் பெரிய கும்பத்தை வலப்பக்கத்திலும் சிறிய கும்பத்தை இடப்பக்கத்திலும் வைத்துக் கும்பங்களை இறைவன் இறைவியாக நினைத்துத் தூப தீபங்காட்டி ஆசிரியர் பின்வரும் பாடல்களை ஓதிக்கொண்டு மணமக்களை வழிபாடு ஆற்றும்படி செய்தல் :

இறை வழிபாடு

வலப்பக்கக் கும்பவழிபாடு

அறுவகைச் சமயத் தோர்க்கும் அவ்வவர் பொருளாங் வேறாம்

குறியது உடைத்தாய் வேதா கமங்களின் குறியிறந்தங்கு

அறிவினில் அருளால் மன்னி அம்மையோடு அப்பனாகிச்

செறிவொழி யாது நின்ற சிவனடி சென்னி வைப்பாம்.



உலகெ லாம் உணர்ந் தோதற் கரியவன்

நிலவு லாவிய நீர்மலி வேணியன்

அலகில் சோதியன் அம்பலத் தாடுவான்

மலர்சி லம்படி வாழ்த்தி வணங்குவாம்.





இறைவி வழிபாடு

இடப்பக்கக் கும்பவழிபாடு

தையல்நல் லாளைத் தவத்தின் தலைவியை

மையலை நோக்கும் மனோன்மணி மங்கையைப்

பையநின் றேத்திப் பணிமின் பணிந்தபின்

வெய்ய பவமினி மேவ கிலாவே.





4.மணமக்களுக்கு ஆடை வழங்குதல்

மணமகனுக்கு ஆடை அளித்தல்

ஒரு தட்டில் புத்தாடை, பூ, வெற்றிலைபாக்கு இவைகளை வைத்து ஆசிரியர் பின்வரும் திருப்பாடலை ஓதிக்கொண்டு மணமகனுக்குத் தருதல்.



﻿ போன்னு மெய்ப்பொரு, ளுந்தரு வானைப்

⁠போக மும்திரு வும்புணர்ப் பானைப்,

பின்னை என்பிழை யைப்பொறுப் பானைப்,

⁠பிழையெ லாம்தவி ரப்பணிப் பானை,

இன்ன தன்மையன் என்றறி வொண்ணா

⁠எம்மா னைஎளி வந்த பிரானை,

அன்னம் வைகும் வயல்பழ னத்தணி

⁠ஆரூ ரானை மறக்கலு மாமே.





மணமகளுக்கு ஆடை வழங்குதல்

ஆசிரியர் பின்வரும் பாடலை ஓதிக்கொண்டு மணமகளுக்கு ஆடையை அளித்தல்.

தம்மை யேபுகழ்ந் திச்சை பேசினும்

⁠சார்பினும் தொண்டர் தருகிலா

பொய்ம்மை யாளரைப் பாடாதே எந்தை

⁠புகலூர் பாடுமின் புலவீர்காள்,

இம்மை யேதரும் சோறும் கூறையும்

⁠ஏத்த லாம் இடர் கெடலுமாம்,

அம்மை யேசிவ லோக மாள்வதற்கு

⁠யாதும் ஐயுற வில்லையே.





5. காப்பு அணிதல்

ஒருதட்டில் பச்சரிசி, வெற்றிலை பாக்கு, மஞ்சள் பூசிய தேங்காய், பழம், மஞ்சள் கோக்கப்பட்ட இரண்டு மஞ்சள் நாண் ஆகியவற்றை வைத்தல்.

திருமணம் தடையின்றி இனிது நடைபெறும் பொருட்டுத் திருவருட்காப்பாக இந் நாணைக் கையில் கட்டுகின்றேன் என்று ஆசிரியர் சொல்லிக் கொண்டு பின்வரும் பாடலை ஓதி மணமகன் வலக்கையில் கட்டுதல்.



﻿

மணமகன் வலக்கையில் கட்டல்

ஓர்வரு கண்க ளிணைக்கயலே உமையவள் கண்கள் இணைக்கயலே

ஏர்மரு வுங்கழ னாகமதே எழில்கொளு தாசன னாகமதே

நீர்வரு கொந்தள கங்கையதே நெடுஞ்சடை மேவிய கங்கையதே

சேர்வரு யோகதி யம்பகனே சிரபுர மேயதி யம்பகனே.





ஆசிரியர் பின்வரும் பாடலை ஓத மணமகளுக்கு இடக் கையில் மணமகன் காப்புக்கட்டுதல்.

ஐந்து கரத்தனை யானை முகத்தனை

இந்தின் இளம்பிறை போலும் எயிற்றனை

தந்தி மகன்றனே ஞானக் கொழுந்தினைப்

புந்தியில் வைத்தடி போற்று கின்றேனே.





6. பெற்றாேர் வழிபாடு



மணமகன் தன் பெற்றாேரின் திருவடியைத் தூய நீரால் விளக்கிப் பொட்டிட்டு மலர் தூவிப் பின்வரும் திருப்பாட்டை ஓதிக் கொண்டு வழிபடவேண்டும்.

அப்பன்நீ அம்மைநீ ஐய னும்நீ

அன்புடைய மாமனும் மாமி யும்நீ

ஒப்புடைய மாதரும் ஒண்பொரு ளும்நீ

ஒருகுலமும் சுற்றமும் ஓரூ ரும்நீ

துய்ப்பனவும் உய்ப்பனவும் தோற்று வாய்நீ

துணையாய்என் நெஞ்சம் துரப்பிப் பாய்நீ

இப்பொன்நீ இம்மணிநீ இம்முத் தும்நீ

இறைவன் நீ ஏறூர்ந்த செல்வன் நீயே.





மண மகள் தன் பெற்றோரின் திருவடியை நீரால் விளக்கி மலர் தூவிப் பின்வரும் திருப்பாடலை ஓதிக்கொண்டு வழிபடுதல்.



அம்மையே அப்பா ஒப்பிலா மணியே

அன்பினில் விளைந்த ஆரமுதே,

பொய்ம்மையே பெருக்கிப் பொழுதினைச் சுருக்கும்

புழுத்தலைப் புலையனேன் தனக்குச்

செம்மையே ஆய சிவபதம் அளித்த

செல்வமே! சிவபெரு மானே!

இம்மையே உன்னைச் சிக்கெனப் பிடித்தேன்

எங்கெழுந் தருளுவது இனியே.





7.மகட் கொடை நேர்தல்‌‌

மணமகளின் வலக்கையை மணமகனின் வலக்கையின் மேல் வைக்கச் செய்து, மணமகனின் பெற்றாேரும், மணமகளின் பெற்றாேரும் தத்தம் கைகளையும் மணமக்களின் கைகளோடு மேலும் கீழுமாக வைத்துக்கொள்ளும்படி செய்தல். மணமகளின் பெற்றோர் கையில் வெற்றிலை, பாக்கு, பழம் இவைகளுடன் நீர் வார்த்துக் கொடுத்தல். அப்பொழுது பின்வருமாறு கூறுதல் வேண்டும்.

மணமகள் பெற்றாேர்

' .......... . இருக்கும் ........ , .. ஆகிய யான் என் அருமை மகள் திருவளர்செல்வி ... ...... என்ற நங்கையை ....... இருக்கும் ......... மகன் திருவளர்செல்வன் ...... ...க்கு உறவினர், ஆன்றோர் முதலியவர்கள் சான்றாகத் திருமணம் செய்தளிக்கின்றேன்.

மணமகன் பெற்றாேர்

.......இருக்கும் ...... ஆகிய யான் என் அருமை மகன் திருவளர்செல்வன் ............ க்கு ...... ... இருக்கும் ........... மகள் திருவளர்செல்வி ... நங்கையை உறவினர் ஆன்றோர் முதலியவர்கள் சான்றாகத் திருமணம் செய்து கொள்ள இசைகின்றேன்,' என்று கூறுதல்.



8.செந்தீவேட்டல்

⁠இந் நிகழ்ச்சிக்குச் சமித்து, நெய், பொரி, மணல் ஆகியவை வேண்டும்.

⁠மணல் பரப்பிச் சமித்தினை இட்டுத் தீ வளர்த்தல். மணமகனைக் கொண்டு செந்தீயில் சுள்ளியும் நெய்யும் இடச் செய்தல். ஆசிரியர் பின்வரும் பாடல்களை ஓதுதல்.

நமச்சிவாய வாழ்க!நாதன்தாள் வாழ்க!

இமைப்பொழுதும் என்நெஞ்சில் நீங்காதான் தாள்வாழ்க!

கோகழி யாண்ட குருமணிதன் தாள் வாழ்க!

ஆகமம் ஆகிநின் றண்ணிப்பான் தாள்வாழ்க!

ஏகன் அநேகன் இறைவன் அடிவாழ்க!





ஆடக மதுரை அரசே போற்றி!

கூடல் இலங்கு குருமணி போற்றி!

தென்தில்லை மன்றினுள் ஆடி போற்றி!

இன்றெனக் காரமுது ஆனாய் போற்றி!

மூவா நான்மறை முதல்வா போற்றி!

சேவார் வெல்கொடிச் சிவனே போற்றி!

மின்னார் உருவ விகிர்தா போற்றி !

கல்நார் உரித்த கனியே போற்றி !

காவாய் கனகக் குன்றே போற்றி!

ஆவா என்றனக்கு அருளாய் போற்றி !

மானேர் நோக்கி மணாளா போற்றி!

வானகத் தமரர் தாயே போற்றி!

பாரிடை ஐந்தாய்ப் பரந்தாய் போற்றி !

நீரிடை நான்காய் நிகழ்ந்தாய் போற்றி !

தீயிடை மூன்றாய்த் திகழ்ந்தாய் போற்றி!

வளியிடை இரண்டாய் மகிழ்ந்தாய் போற்றி!





வெளியிடை ஒன்றாய் விளைந்தாய் போற்றி!

தென்னாடுடைய சிவனே போற்றி!

எந்நாட்ட வர்க்கும் இறைவா போற்றி!

போற்றி போற்றி புயங்கப் பெருமான்!

போற்றி போற்றி புராண காரண!

போற்றி போற்றி சயசய போற்றி!



செந்தீ வளர்த்து முடிந்தபின் ஓதுதல்

இரு நிலனாய்த் தீயாகி நீரு மாகி

இயமான னாய்எறியும் காற்று மாகி

அருநிலைய திங்களாய் ஞாயி றாகி

ஆகாசமாய் அட்ட மூர்த்தி யாகிப்

பெருநலமும் குற்றமும் பெண்ணும் ஆணும்

பிறருருவும் தம்முருவும் தாமே யாகி

நெருநலையாய் இன்றாகி நாளே யாகி

நிமிர் புன்சடை அடிகள் நின்ற வாறே.



சோதியே சுடரே சூழொளி விளக்கே

சுரிகுழல் பணைமுலை மடந்தை பாதியே பரனே பால்கொள் வெண்ணீற்றாய்

பங்கயத் தயனுமால் அறியா

நீதியே செல்வத் திருப்பெருந் துறையில்

நிறைமலர்க் குருந்தம் மேவியசீர்

ஆதியே யடியேன் ஆதரித் தழைத்தால்

அதெந்துவே என்ற ருளாயே.



ஒளிவளர் விளக்கே உலப்பிலா வொன்றே

உணர்வு சூழ் கடந்ததோர் உணர்வே

தெளிவளர் பளிங்கின் திரண் மணிக் குன்றே

சித்தத்துள் தித்திக்கும் தேனே

அளிவளர் உள்ளத்து ஆனந்தக் கனியே

அம்பலம் ஆடு அரங்காக

வெளிவளர் தெய்வக் கூத்து உகந்தாயைத்

தொண்டனேன் விளம்புமா விளம்பே.



﻿ 9. மங்கல நாண் வழிபாடு

பொன் தாலியில் மஞ்சள் பூசிக் குங்குமம் இட்டு இருமுழ நீளமுள்ள மஞ்சள் பூசிய நாணில் அப் பொன் தாலியைக் கோத்து இரு புறமும் முடியிட்டுத் தட்டில் வைத்து, பூவெற்றிலை பாக்கு தேங்காய் பழம் மஞ்சள் இவற்றையும் வைத்துக் குழுமி யுள்ள சான்றோர் வாழ்த்துக்கூறிக் கைகளால் தொடும் வண்ணம் காண்பித்து வருதல் வேண்டும்.

மணமகன் மணமகளுக்கு வடக்குப் பக்கத்தில் அமர்தல். மணமகள் வலப்பக்கமும் மணமகன் இடப் பக்கமும் அமர்தல் வேண்டும். அப்பொழுது ஆசிரியர் பின்வரும் பாடலை ஓத. மங்கல நாண் வழிபாடு நடைபெறும்.

மன்றில்மணி விளக்கு எனலாம் மருவுமுக நகைபோற்றி

ஒன்றியமங் கலநாணின் ஒளிபோற்றி உலகும்பர்

சென்றுதொழ அருள் சுரக்கும் சிவகாம சுந்தரிதன்

நின்றதிரு நிலை போற்றி நிலவுதிரு வடிபோற்றி.





10.மணமக்கள் உறுதிமொழி

மணமகன் உறுதிமொழி கூறுதல்

பெருமதிப்பிற்குரிய பெரியோர்களே ! பேரன்புகெழுமிய உறவினர்களே ! உங்கள் அனைவர்க்கும் அன்பு கனிந்த வணக்கம். வாழ்விலோர் திருநாளாகிய இந்நன்னாளில் உங்கள் முன்னிலையில் இப்பெண்ணின் நல்லாளை என் வாழ்க்கைத் துணைவியாக ஏற்றுக்கொள்ள மட்டற்ற மகிழ்ச்சியுடன் இசைகின்றேன். அன்பில் மலர்கின்ற இல்வாழ்க்கையில் இன்பத்திலும் துன்பத்திலும் இணைபிரியாது வான்புகழ் வள்ளுவர் வகுத்த தெள்ளு தமிழ் நெறியில் நின்று வாழ்வேன் என்று உறுதி கூறுகின்றேன். என் துணைவிக்கு இல்லற வாழ்வில் அளிக்க வேண்டிய உரிமைகளை அளித்து அன்புடன் வாழ்வேன். ‘காதலர் இருவர் கருத்து ஒருமித்து ஆதரவு பட்டதே இன்பம்’ என்ற ஆன்றோர் மொழியை நினைவிற் கொண்டு என் வாழ்க்கைத் துணைவியுடன் ஒற்றுமை﻿யோடு வாழ்வேன் என்பது உறுதி. எங்கள் இல்லற வாழ்வு பெற்றாேரும் பெரியோரும் புகழும் வகையில் இனிது நடைபெற வேண்டுமென்று எங்கும் நிறைந்த இறைவனை இறைஞ்சுகின்றேன்.

மணமகள் உறுதிமொழி கூறுதல்

இங்குக் குழுமியுள்ள பெரியோர்கள் அனைவர்க்கும் வணக்கம். உங்கள் முன்னிலையில் இந் நம்பியை என் வாழ்க்கைத் துணைவராக ஏற்றுக்கொள்ளப் பெருமகிழ்ச்சியுடன் இசைகின்றேன். என் கணவர் கருத்தறிந்து ஒழுகி இல்வாழ்க்கைக்கு உற்ற துணையாகத் திகழ்வேன். இன்பத்திலும் இன்னலிலும் இணைபிரியாது என் கணவரை மதித்து அவர் இன்பமே என் இன்பம்; அவர் நலமே என் நலம் எனக்கருதி வாழ்வேன் என்று உறுதி கூறுகின்றேன். தமிழ் மறையாம் திருக்குறள் கூறும் இல்லற நெறியில் என் கணவருடன் அன்புடன் இணைந்து வாழ்வேன் என்பது உறுதி. எங்கள் மனையற வாழ்க்கை மகிழ்ச்சி பொங்கச் சிறப்புடன் விளங்க அருள்புரியுமாறு எல்லாம் வல்ல இறைவனை வேண்டுகின்றேன்.





11. மங்கல நாண் அணிதல்

1. ⁠மணமகனின் உடன் பிறந்தாள் ஒரு தட்டில் திருவிளக்கேற்றி அதனை மணமகளின் பின்புறம் ஏந்தி நிற்றல் வேண்டும்.

2. ⁠ஆசிரியர் மங்கல நாணை மணமகன் கையில் கொடுத்தல்.

3.⁠ மணமகன் தன் வலக்கை மணமகளின் கழுத்திற்குப் பின்புறமாக அவனது வலப்பக்கம் வரும்படிவளத்து, மற்றாெருகை இடப்புறத்தில் இருக்க, மங்கல நாணின் இரு புறங்களையும் பற்றித் தாலியின் முகப்பின் முன்புறம் மார்பின் நடுவே விளங்க, கழுத்தில் கட்டி மூன்று முடியிடுதல் வேண்டும். பின் கையெடாமல் திருநீறு, குங்குமம் சந்தனம், மலர் இவற்றை முடியில் வைத்தல் வேண்டும்.

மணமகன் மணமகளுக்கு மங்கல நாண் அணியும் பொழுது ஆசிரியர் பின்வரும் பாடல்களை ஓதுதல் வேண்டும்.

1.⁠மண்ணினல்ல வண்ணம் வாழலாம் வைகலும்

எண்ணின் நல்லகதிக்கு யாதுமோர் குறைவிலே

கண்ணின் நல்லஃதுறும் கழுமல வளநகர்ப்

பெண்ணின் நல்லாளொடும் பெருந்தகை யிருந்ததே.



2.⁠நன்றுடை யானை தீயதில் லானை நரைவெள்ளேறு

ஒன்றுடை யானை உமையொரு பாகம் உடையானை

சென்றடையாத திருவுடை யானை சிராப் பள்ளிக்

குன்றுடை யானைக் கூறவென் உள்ளம் குளிரும்மே.



3.⁠முன்னம் அவனுடைய நாமம் கேட்டாள்

மூர்த்தி அவன் இருக்கும் வண்ணம் கேட்டாள்

பின்னை அவனுடைய ஆரூர் கேட்டாள்

பெயர்த்தும் அவனுக்கே பிச்சி ஆனாள்

அன்னையையும் அத்தனையும் அன்றே நீத்தாள்

அகன்றாள் அகலிடத்தார் ஆசா ரத்தை

தன்னை மறந்தாள் தன்னாமம் கெட்டாள்

தலைப்பட்டாள் நங்கை தலைவன் தாளே.





12. பொட்டு இடுதல்

மணமகளுக்கு மணமகன் பொட்டு இடுதல். அப்போது, ஆசிரியர் பின்வரும் பாடலை ஓதுவார்.

கலவஞ்சேர் கழிக்கானல் கதிர் முத்தம் கலந்து எங்கும்

அலவஞ் சே ரணை வாரிக் கொணர்ந் தெறியும் அகன்றுறைவாய்

நிலவஞ்சேர் நுண்ணிடைய நேரிழையா ளவளோடும்

திலகம்சேர் நெற்றியினர் திருவேட்டக் குடியாரே.





13. மாலை மாற்றல்

மணமகன் தன் கழுத்தில் அணிந்துள்ள மாலையைக் கழற்றி மணமகளுக்குச் சூட்டுதல். மணமகள் தன் கழுத்தில் உள்ள மாலையைக் கழற்றி மணமகனுக்குச் சூட்டுதல். அப்பொழுது ஆசிரியர் பின்வரும் பாடல்களை ஒதுவார்.

குரும்பைமுலை மலர்க்குழலி கொண்டதவங் கண்டு

⁠குறிப்பினெடுஞ் சென்றவள் தன் குணத்தினை நன்கு அறிந்து

விரும்புவரங் கொடுத்தவளை வேட்டருளிச் செய்த

⁠விண்ணவர்கோன் கண்ணுதலோன் மேவிய ஊர் வினவில்

அரும்பருகே சுரும்பருவ அறுபதம்பண் பாட

⁠அணிமயில்கள் நடமாடு அரிசிலின்தென் கரைமேல்

கரும்பருகே கருங்குவளை கண்வளருங் கழனிக்

⁠கமலங்கள் முகமலரும் கலயநல்லூர் காணே.





என்றும் இன்பம் பெருகும் இயல்பினால்

ஒன்று காதலித்து உள்ளமும் ஓங்கிட

மன்று ளாரடியாரவர் வான் புகழ்

நின்ற தெங்கும் நிலவி உலகெலாம்.





14. பட்டம் கட்டுதல்

மணமகள் மணமகனின் இடப்பக்கத்தில் மாறி அமர்தல் வேண்டும். மணமக்களின் அம்மான்மார்கள் மணமக்களின் நெற்றியில் பட்டம் கட்டுதல். மாமிப்பட்டம், நாத்திப்பட்டம், கட்டுதலும் உண்டு. அப்பொழுது ஆசிரியர் பின்வரும் பாடலைப் பாடுவார்.



"கொட்ட மேகமழுங் குலாளொடு கூடினாய் எருது ஏறினாய் நுதல்

⁠பட்டமே புனைவா யிசைபாடுவ பாரிடமா

நட்டமே நவில்வாய் மறையோர் தில்லை

⁠நல்லவர் பிரியாத சிற்றம்பலம் இட்டமா வுறைவாயிவை மேவிய தென்னை கொலோ."





15. மணமக்கள் செந்தீ வலம் வருதல்

மணமகன் மணமகள் கையைப் பற்றிக்கொள்ளவேண்டும்.தோழன் முன்னும் தோழி பின்னும் செல்ல மணமக்கள் ஒரு முறை வலம் வந்து கிழக்கு நோக்கி நிற்றல் வேண்டும். மணமகனின் கைகளின் மேல் மணமகளின் கைகளை வைக்கச்செய்தல், மணமகளின் உடன் பிறந்தான் பொரியை மணமக்கள் கையில் இடுதல். மணமக்கள் அதைத் தம்கைகளால் மூடி வணங்கிப் பின் அதனைச் செந்தீயில் இடுதல்.

இவ்வாறு மூன்று முறை வலம் வந்து பொரியிடுதல்.அப்பொழுது பின்வரும் பாடல்களை ஓதுதல் வேண்டும்.

அகன்அமர்ந்த அன்பினராய் அறுபகைசெற்று

⁠ஐம்புலனும் அடக்கி ஞானம்

புகலுடையோர் தம்முள்ளப் புண்டரிகத்

⁠துள்ளிருக்கும் புராணர் கோயில்

தகவுடைநீர் மணித்தலத் துச்சங் குளவர்க்

⁠கந்திகழச் சலசத் தீயுள்

மிகவுடைய புன்குமலர்ப் பொரியட்டட

⁠மணஞ் செய்யும் மிழலை யாமே.





குறிப்பு

மணமக்கள் இரண்டாம் முறை வலம் வந்தவுடன் மணமகன் மணமகள் கால்விரலில் மெட்டியிடுதல். மூன்றாம் முறை வலம் வந்து பொரியிட்டதும் மைத்துனர்க்கு மோதிரம் இடுதல்.



16. வாழ்த்துரை

ஆசிரியர் மணமக்களை வாழ்த்திப் பின்வரும் திருப்பாடல்களை ஓதுதல்.

ஆறிரு தடந்தோள் வாழ்க அறுமுகம் வாழ்க வெற்பைக்

கூறுசெய் தனிவேல் வாழ்க குக்குடம் வாழ்க செவ்வேள்

ஏறிய மஞ்ஞை வாழ்க யானைதன் அணங்கு வாழ்க

மாறிலா வள்ளி வாழ்க வாழ்கசீர் அடியர் எல்லாம்.





வான்முகில் வழாது பெய்க மலிவளஞ் சுரக்க மன்னன்

கோன்முறை அரசு செய்க குறைவிலா துயிர்கள் வாழ்க

நான்மறை அறங்கள் ஓங்க நற்றவம் வேள்வி மல்க

மேன்மைகொள் சைவ நீதி விளங்குக உலக மெல்லாம்.



17. கண்ணேறு கழித்தல்

⁠பெரியோர்கள் அரிசி சொரிந்து மணமக்களை வாழ்த்துதல். மங்கல அணியணிந்த மகளிர் ஆலத்தி எடுத்தல்.

18. மணமக்கள் மணவறையை விட்டு எழுந்து வேற்றிடம் சென்று அமர்தல். பால்பழம் உண்டல்.

குறிப்பு

மணமக்கள் திரும்பவும் மணமேடைக்கு வந்து அமர்தல்.

1. மணமக்களுக்கு அன்பளிப்பு அளித்தல்

2. வாழ்த்துரை கூறல்

3. வாழ்த்திதழ் படித்தல்

4. மணமக்கள் நன்றிகூறல் (அல்லது) பெற்றோர் நன்றிகூறல்

19. காப்புக்களைதல்

தட்டில் தேங்காய்,பழம், வெற்றிலை, பாக்கு வைத்து மணமகனை அழைத்து வரச்செய்து, ஆசிரியர் மணமகனின் கையில் கட்டப்பட்டுள்ள காப்புநாணை அவிழ்த்தல்.மணமகளை அழைத்து வரச்செய்து மணமகள் கையில் கட்டப்பட்டுள்ள காப்புநாணை மணமகன் அவிழ்த்தல்.இந்நிகழ்ச்சியுடன் திருமணம் நிறைவுறுகிறது.

வைணவ சமயத்தவர் திருமணத்திற்குப் பொருத்தமான பாடல்கள்



பச்சைமா மலைபோல் மேனி

⁠பவள வாய் கமலச் செங்கண்

அச்சுதா! அமரர் ஏறே !

⁠ஆயர்தம் கொழுந்தே! என்னும்

இச்சுவை தவிர யான் போய்

⁠இந்திரலோகம் ஆளும்

அச்சுவை பெறினும் வேண்டேன்

⁠அரங்கமா நகரு ளானே ! ⁠1

கங்கையின் புனித மாய

⁠காவிரி நடுவு பாட்டுப்

பொங்குநீர் பரிந்து பாயும்

⁠பூம்பொழில் அரங்கந் தன்னுள்

எங்கள் மால் இறைவன் ஈசன்

⁠கிடந்ததோர் கிடக் கை கண்டும்

எங்ஙனம் மறந்து வாழ்கேன் ?

⁠ஏழையேன் ஏழை யேனே. ⁠2

குலம்தரும் செல்வம் தந்திடும் அடியார்

⁠படுது யராயின வெல்லாம்

நிலந்தரஞ் செய்யும் நீள் விசும் பருளும்

⁠அருளொடு பெருநில மளிக்கும்

வலந்தரும் மற்றுந் தந்திடும் பெற்ற

⁠தாயினும் ஆயின செய்யும்

நலந்தருஞ் சொல்லை நான்கண்டு கொண்டேன்

⁠நாராயணா வென்னும் நாமம். ⁠3





அம்பரமே தண்ணீரே சோறே அறஞ்செய்யும்.

எம்பெருமான் ! நந்த கோபாலா ! எழுந்திராய்

கொம்பனார்க் கெல்லாம் கொழுந்தே! குலவிளக்கே !

எம்பெருமாட்டி யசோதாய் ! அறிவுறாய்.

அம்பர மூடறுத் தோங்கி உலகளந்த

உம்பர் கோமானே ! உறங்காது எழுந்திராய்

செம்பொற் கழலடிச் செல்வா ! பலதேவா!

உம்பியும் நீயும் உறங்கேலோ ரெம்பாவாய்.⁠4



வாரண மாயிரம் குழ வலஞ்செய்து

நாரண நம்பி நடக்கின்றா னென்றுஎதிர்

பூரண பொற்குடம் வைத்துப் புரமெங்கும்

தோரணம் நாட்டக் கனாக்கண்டேன் தோழி நான்.⁠5



இந்திர னுள்ளிட்ட தேவர்குழா மெல்லாம்

வந்திருந்து என்னை மகட்பேசி மந்திரித்து

மந்திரக் கோடி யுடுத்தி மணமாலை

அந்தரி சூட்டக் கனாக்கண்டேன் தோழி! நான்.⁠6



மத்தளம் கொட்ட வரிசங்கம் நின்றூத

முத்து டைத்தாமம் நிரைதாழ்ந்த பந்தற்கீழ்

மைத்துனன் நம்பி மதுசூதன் வந்து என்னைக்

கைத்தலம் பற்றக் கனாக்கண்டேன் தோழி! நான்.⁠7



<poem>வாய்நல்லார் நல்ல மறையோதி மந்திரத்தால்

பாசிலை நாணல் படுத்துப் பரிதி வைத்து

காய்சின மாகளி றன்னான்என் கைப்பற்றி

தீவலஞ் செய்யக் கனாக்கண்டேன் தோழி! நான்.⁠8



ஆயனுக் காகத் தான்கண்ட கனாவினை

வேயர் புகழ்வில்லி புத்துார்க்கோன் கோதை சொல்

தூயதமிழ் மாலை ஈரைந்தும் வல்லவர்

வாயும்நன் மக்களைப் பெற்று மகிழ்வரே.⁠9





தருதுயரம் தாடயேல் உன் சரணலல்லால் சரணில்லை

விரைகுழுவும் மலர்ப் பொழில்சூழ் வித்துவக் கோட்டம்மானே!

அரிசினத்தால் ஈன்றதாய் அகற்றிடினும் மற்றவள் தன்

அருள் நினைந்தே யழும்குழவி யதுவேபோன் றிருந்தேனே.⁠10





வந்தாய்என் மனம்புகுந்தாய் மன்னி நின்றாய் !

நந்தாத கொழுஞ்சுடரே !எங்கள் நம்பி !

சிந்தா மணியே திருவேங்கடம் மேய

எந்தாய் ! இனியான் உன்னை என்றும்விடேனே.⁠11



வேதத்தை வேதத்தின் சுவைப்பயனை

⁠விழுமிய முனிவர் விழுங்கும்

கோதிலின் கனியை நந்தனார் களிற்றைக்

⁠குவலயத் தோர்தொழு தேத்தும்

ஆதியை அமுதை என்னை யாளுடை

⁠யப்பனை ஒப்பவ ரில்லா

மாதர்கள் வாழும் மாடமா மயிலைத்

⁠திருவல்லிக்கேணி கண்டேனே.⁠12



வாழக் கண்டோம் வந்துகாண்மின் தொண்டீர்காள் !

கேழல் செங்கண் மாமுகில் வண்ணர் மருவுமூர்

ஏழைச் செங்கால் இன்துணை நாரைக்கு இரைதேடி

கூழைப் பார்வைக் கார்வயல் மேயும் குறுங்குடியே.⁠13



பாருருவி நீரெரிகால் விசும்பு மாகிப்

⁠பல்வேறு சமயமுமாய்ப் பரந்து நின்ற

ஏருருவில் மூவருமே யென்ன நின்ற

⁠இமையவர்தம் திருவுருவே றெண்ணும்போது

ஓருருவம் பொன்னுருவம் ஒன்று செந்தீ

⁠ஒன்று மாகடலுருவம் ஒத்து நின்ற

மூவுருவும் கண்டபோது ஒன்றாம் சோதி

⁠முகிலுருவம் எம்மடிக ளுருவந் தானே.⁠14





மனமாசு தீரும் அருவினையும் சாரா

தனமாய தானே கைகூடும் - புனமேய

பூந்துழா யானடிக்கே போதொடு நீரேந்தி

தாம்தொழா நிற்பார் தமர். ⁠15



நல்ல கோட்பாட் டுலகங்கள்

மூன்றி னுள்ளும் தான் நிறைந்த

அல்லிக் கமலக் கண்ணனை

அந்தண் குருகூர்ச் சடகோபன்

சொல்லப் பட்ட ஆயிரத்துள்

இவையும் பத்தும் வல்லார்கள்

நல்ல பதத்தால் மனைவாழ்வர்

கொண்ட பெண்டிர் மக்களே. ⁠16



வாழி பரகாலன் வாழி கலிகன்றி

வாழி குறையலூர் வாழ்வேந்தன் - வாழியரோ

மாயோனை வாள்வலியால் மந்திரங்கொள் மங்கையர்கோன்

தூயோன் சுடர்மான வேல்.⁠17





வள்ளுவர் கண்ட காதலர்





1.⁠ அணங்குகொல் ஆய்மயில் கொல்லோ கனங்குழை

மாதர்கொல் மாலும்என் நெஞ்சு.





⁠இவள் இச் சோலையில் வாழும் தெய்வமகளோ, சிறந்த மயிலோ, அல்லது மக்கள் இனத்தைச் சேர்ந்த பெண்தானோ; இவள் இன்ன வகையைச் சார்ந்தவள் எனத் துணிந்து சொல்ல முடியாமல் என் மனம் மயங்குகின்றது.

2.⁠ இருநோக் கிவளுண்கண் உள்ள தொருநோக்கு

நோய்நோக்கொன் றந்நோய் மருந்து.





⁠இவளுடைய மைதீட்டிய கண்களுக்கு இரண்டு வகையான பார்வை இருக்கிறது. அவற்றுள் ஒரு பார்வை நோயை உண்டாக்குவது, மற்றாெரு பார்வை அந்நோய்க்கு மருந்து.

3.⁠ ஏதிலார் போலப் பொதுநோக்கு நோக்குதல்

காதலார் கண்ணே உள.





⁠புறத்தே, அயலார்போல் அன்பில்லாத பொது நோக்கால் நோக்குதல் அகத்தே காதல் கொண்டவரிடம் உள்ள ஓர் இயல்பு ஆகும்.

4.⁠கண்ணொடு கண்இணை நோக்கொக்கின் வாய்ச்

என்ன பயனும் இல.





⁠காதலொடு கூடிய இருவர் கண்களுள் ஒருவர் கண்கள் மற்றாெருவரது கண்களை நோக்குமேயானல் அவர்கள் சொல்லக் கூடிய வாய்ச் சொற்களால் ஒரு சிறிதும் பயன் இல்லை.

5.⁠கண்டுகேட் டுண்டுயிர்த் துற்றறியும் ஐம்புலனும்

ஒண்தொடி கண்ணே உள.





⁠கண்ணால் கண்டும், காதால் கேட்டும், நாவால் சுவைத்தும் மூக்கால் மோந்தும், உடம்பால் தொட்டும் அனுபவிக்கப்படும் ஐம்புல இன்பங்களும் ஒளி பொருந்திய வளையலணிந்த இவளிடத்தே உள்ளன.



6.⁠ தம்மில் இருந்து தமதுபாத்து உண்டற்றால்

அம்மா அரிவை முயக்கு.





⁠மாநிறமுடைய இவ்வழகிய மங்கையினது சேர்க்கை தம் வீட்டிலிருந்து தம்முடைய முயற்சியால் வந்த பொருளைத் தமக்கு உரியவர் யாவருக்கும் பகிர்ந்துகொடுத்துத் தாமும் தமக்குரிய பாகத்தை அனுபவிப்பதைப் போன்ற இன்பத்தைத் தருகிறது.

7.⁠ அறிதோறும் அறியாமை கண்டற்றால் காமம்

செறிதோறும் சேயிழை மாட்டு.





⁠நூல்களை ஊன்றிப் படிக்குந்தோறும் முன்பு இருந்த அறியாமையை உணர்ந்துகொள்வது போன்று சிறந்த ஆபரணங்களை அணிந்த இவளிடம் சேருந்தோறும் இவள் பால் உள்ள காதல் புதுமையாய் மேன்மேலும் மிகுந்து இன்பத் தைத் தருகிறது.

8.⁠ நன்னீரை வாழி அனிச்சமே நின்னினும்

மென்நீரள் யாம்வீழ் பவள்.





⁠அனிச்சப்பூவே, நீ எல்லா மலர்களினும் மென்மையான தன்மையைப் பெற்றிருக்கின்றாய். ஆதலின் நீ வாழ்வாயாக. ஆனால் என்னால் விரும்பப்படுகின்றவள் உன்னைக்காட்டிலும் மென்மையான தன்மையுடையவள்.

9.⁠ முறிமேனி முத்தம் முறுவல் வெறிநாற்றம்

வேலுண்கண் வேய்த்தோ ளவட்கு.





⁠மூங்கில்போலும் தோளினையுடைய இவளுக்கு உடல் தளிர் போன்ற தன்மை வாய்ந்தது. பல் முத்துப்போன்றது, மணம் இயற்கையாக அமைந்த நல்ல மணம். மை தீட்டப் பெற்ற அவள் கண்கள் வேல்போன்று இருக்கும்.

10.⁠ அனிச்சமும் அன்னத்தின் தூவியும் மாதர்

அடிக்கு நெருஞ்சிப் பழம்.





⁠அனிச்சமலரும் அன்னப் பறவையின் இறகும் ஆகிய இவைகள் இவள் பாதத்திற்கு (முள்ளோடு கூடிய) நெருஞ்சிப் பழம் போன்றவைகள்.

11.⁠ பாலோடு தேன்கலங் தற்றே பனிமொழி

வாலெயிறு ஊறிய நீர்.





⁠மென்மையான மொழிகளைப் பேசுகின்ற இவளுடைய வெண்மையான பற்களில் ஊறிய நீர் பாலோடு தேன் கலந்தாற் போன்ற சுவையை யுடையதாயிருக்கின்றது.



12.⁠ உடம்பொடு உயிரிடை என்னமற் றன்ன

மடந்தையொடு எம்மிடை நட்பு.





இம் மங்கையோடு எமக்குள்ள தொடர்பு உடம்பிற்கும், உயிர்க்கும் உள்ள தொடர்புகள் எப்படியோ அப்படியாகும்.

உடம்பும் உயிரும் வேற்றுமையில்லாமல் கலந்திருத்தல் போலவும், இன்ப துன்பங்களைச்சேர்ந்து அனுபவித்தல் போலவும் நாங்கள் இருவரும் வேற்றுமையில்லாமல் இன்ப துன்பங்களைச் சேர்ந்து அனுபவிக்கக்கூடிய அவ்வளவு நெருங்கிய தொடர்பு உடையவரானோம் என்பதாம்.

13.⁠ கருமணியில் பாவாய்நீ போதாயாம் வீழும்

திருநுதற்கு இல்லை இடம்.





என் கண்ணின் கருமணியிலுள்ள பாவையே என்னால் விரும்பப்படுகின்ற அழகிய நெற்றியை யுடைய இவள் தங்கி இருப்பதற்கு வேறு இடம் இல்லை. ஆகையால் நீ தங்கி யிருக்கும் அவ்விடத்தைவிட்டு வெளியே வருவாயாக.

14.⁠ எழுதுங்கால் கோல்காணாக் கண்ணேபோல் கொண்கன்

பழிகாணேன் கண்ட விடத்து.





மை தீட்டப்படும்போது மை தீட்டும் கோலைக் கண் உணராதது போலக் கணவனைக் கண்டபோது அவரைக் காணாதபோது முனைத்திருந்த குற்றங்களுள் ஒன்றையும் நான் காணமாட்டேன்

15.⁠ காணுங்கால் காணேன் தவறாய காணாக்கால்

காணேன் தவறல் லவை.





என் கணவரை யான் காணும்போது குற்றமானவை ஒன்றையும் நான் அறியேன் ; அவரைக் காணாதபோது குற்றமல்லாதவற்றை அறியவே மாட்டேன் (அவர் குற்றத்தையே காண்பேன்.)

16.⁠ மலரினும் மெல்லிது காமம் சிலர்அதன்

செவ்வி தலைப்படு வார்.





காம இன்பம் மலரைக் காட்டிலும் மென்மையுடையதாக இருக்கும். அங்ஙனம் அது மென்மை யுடையதாய் இருத்தலை அறிந்து அதன் நல்ல பயனைப் பெறக்கூடியவர்கள் உலகத்திற் சிலரே ஆவர்.



47.⁠உப்பமைந் தற்றால் புலவி அதுசிறிது

மிக்கற்றால் நீள விடல்.





⁠ஊடல் உணவுவகைகளுக்குச் சுவை தரும் உப்புப் போன்றது. அவ்வூடலை நாம் சிறிது அதிக நேரம் நீட்டித்தோமானால் உப்பு அதிகப்பட்டு உணவு சுவை கெட்டுப்போவது போல் இல்வாழ்வு பயனற்றதாகிவிடும்.

18.⁠ இம்மைப் பிறப்பில் பிரியலம் என்றேனாக்

கண்ணிறை நீர்கொண் டனள்.





⁠இந்தப் பிறவியில் நான் உன்னை விட்டுப் பிரியவே மாட்டேன் என்றேன்.அப்படி யானால் மறு பிறவியில் பிரியக் கருதுகின்றீரோ என்று பிணங்கித் தன் கண்கள் நிறைய நீரைப் பெருக்கினாள்.

19.⁠ உள்ளினேன் என்றேன்மற்று என்மறந்தீர் என்றென்னைப்

புல்லாள் புலத்தக் கனள்.





⁠பிரிந்திருந்த காலத்து நான் உன்னை நினைத்தேன்” என்றேன். அப்படியானால் 'என்னை நீர் மறந்தீரோ, மறந்தாலல்லவோ நினைத்திருக்க வேண்டும்’ என்று சொல்லி முன் தழுவுவதற்கு இருந்தஅவள்அதைவிட்டு ஊடல் கொள்ளலாயினாள்.

20.⁠ ஊடலில் தோற்றவர் வென்றார், அதுமன்னும்

கூடலில் காணப் படும்.





⁠இன்பம் நுகர்தற்குரிய இருவருக்குள் நிகழும் ஊடலில் தோல்வியுற்றவரே வெற்றிபெற்றவராவர்.இவ்வுண்மைஅப்போது தெரியக்கூடாதிருப்பினும் அவர்கள் சேர்ந்து இன்புறும் போது நேரில் கண்கூடாக அவர்களே அறிந்து கொள்ளுதல் கூடும்.

21.⁠ ஊடுதல் காமத்திற்கு இன்பம் அதற்கின்பம்

கூடி முயங்கப் பெறின்.





⁠காமத்திற்கு இன்பம் தருவது ஊடுதலே ஆகும்.அவ்வூடுதல் தீர்ந்தபின் காதலனும் காதலியும் கூடித் தழுவப் பெற்றால் அஃது அக்காதலை நிறைவேற்றும் இன்பம் ஆகும். ﻿மணமக்கள் மகிழ்ச்சி





யாயும் யாயும் யாரா கியரோ எந்தையும் நுந்தையும் எம்முறை கேளிர்

யானும் நீயும் எவ்வழி அறிதும்

செம்புலப் பெயல்நீர் போல

அன்புடை நெஞ்சம் தாம்கலந் தனவே.



-குறுந்கொகை,

வாழ்க காதல்!

ஆண் பெண் வாழ்க்கை அன்பு வளர்க்கை

பெண்மையில் முன்னும் ஆண்மை அதிகம்

பெண்சொற் கேட்டல் பெரிய தவமே

பெண்மையில் தாய்மை தாய்மையில் இறைமை

காதல் பெருக்கம் தாய்மை அன்பே

தாய்மை அன்பே இறைமைக் கருணை

வாழ்க பெண்மை! வாழ்க காதல்!



-பெரியார் திரு. வி. க. அவர்கள்.





இந்த மின்னூலைப் பற்றி


உங்களுக்கு இம்மின்னூல், இணைய நூலகமான, விக்கிமூலத்தில் இருந்து கிடைத்துள்ளது[1].

இந்த இணைய நூலகம் தன்னார்வலர்களால் வளருகிறது. விக்கிமூலம் பதிய தன்னார்வலர்களை வரவேற்கிறது. தாங்களும் விக்கிமூலத்தில் இணைந்து மேலும் பல மின்னூல்களை அனைவரும் படிக்குமாறு செய்யலாம்.

மிகுந்த அக்கறையுடன் மெய்ப்பு செய்தாலும், மின்னூலில் பிழை ஏதேனும் இருந்தால் தயக்கம் இல்லாமல், விக்கிமூலத்தில் இம்மின்னூலின் பேச்சு பக்கத்தில் தெரிவிக்கலாம் அல்லது பிழைகளை நீங்களே கூட சரி செய்யலாம்.

இப்படைப்பாக்கம், கட்டற்ற உரிமங்களோடு (பொதுகள /குனு -Commons /GNU FDL )[2][3] இலவசமாக அளிக்கப்படுகிறது. எனவே, இந்த உரையை நீங்கள் மற்றவரோடு பகிரலாம்; மாற்றி மேம்படுத்தலாம்; வணிக நோக்கத்தோடும், வணிக நோக்கமின்றியும் பயன்படுத்தலாம்

இம்மின்னூல் சாத்தியமாவதற்கு பங்களித்தவர்கள் பின்வருமாறு:

Balajijagadesh

மலர்மதி. செ

கு.மகாலட்சுமி

ஸ்ரீ தமிழினி

சரண்யா செந்தில்

Neyakkoo

Kavitha04

Arularasan. G

Drkiruba

CommonsDelinker

Joshua-timothy-J

Sanganur

HoboJones

Fleshgrinder

Be..anyone

Patricknoddy~commonswiki

Rocket000

Xato

Mecredis





* * *



↑ http://ta.wikisource.org

↑ http://creativecommons.org/licenses/by-sa/3.0/

↑ http://www.gnu.org/copyleft/fdl.html





