















kaTaiyam kaliyANiyammai piLLaittamiz by tirucciRRampalam (in tamil script, unicode format)
















கடையம் (வளைசை) கலியாணியம்மை பிள்ளைத்தமிழ் 

திருப்புலியூர் அழகிய திருச்சிற்றம்பல தேசிகர் இயற்றியது
 

kaTaiyam kaliyANiyammai piLLaittamiz

by tiruppuliyUr azakiya tirucciRRampala tEcikar 

In tamil script, unicode/utf-8 format








 Acknowledgements: 

Our Sincere thanks go to the publisher Mr. Kumbapada Sekharan of Tirunelveli for providing a scanned PDF of this work.

This e-text has been prepared using Google OCR online tool and subsequent proof-reading of the output file.

We thank Mrs. Meenakshi Balaganesh, Bangalore, India for her assistance in the preparation of this work. 

Preparation of HTML and PDF versions: Dr. K. Kalyanasundaram, Lausanne, Switzerland.




 © Project Madurai, 1998-2021.

Project Madurai is an open, voluntary, worldwide initiative devoted to preparation

of electronic texts of tamil literary works and to distribute them free on the Internet.

Details of Project Madurai are available at the website

https://www.projectmadurai.org/

You are welcome to freely distribute this file, provided this header page is kept intact.




 கடையம் (வளைசை) கலியாணியம்மை பிள்ளைத்தமிழ் 

திருப்புலியூர் அழகிய திருச்சிற்றம்பல தேசிகர் இயற்றியது 




 Source: 
 

கடையம் (வளைசை) கலியாணியம்மை பிள்ளைத்தமிழ் 

பதிப்பாசிரியன்: கம்பபாதசேகரன், ஆதீன சமயப்பரப்புனர், நெல்லை. 

கடையம், அருள்மிகு. வில்வவனநாத சுவாமி  திருவாசக முற்றோதுதல் குழு மற்றும்   

கடையம் ஸ்ரீ நித்யகல்யாணி சேவா சமாஜத்தினரின் பேருதவியுடன்  

நவராத்திரி விழாவில் கடையத்தில் வெளியிடப்பட்ட கலைமகள் திருநாள் மலர் 
வெளியிட்டோர் :  கம்பன் இலக்கியப் பண்ணை 

பிட்டாபுரத்தம்மன் கோயில்தெரு, திருநெல்வேலி நகர் - 627 006. 

வள்ளுவம் 2046ம்௵ துலை 4௴  முரசு 21.10.2015 

க.ஆ. 1130,  விளைநிலம் : 173 

பிள்ளைத்தமிழ் களஞ்சியம் 2 



 ஸ்ரீ நித்ய கல்யாணி சேவா சமாஜம்,  கடையம். 



இராமநதி அருவிவீழ் மாமலையி னடிவாரம் 

தேமதுரக் குயிலோசை தேன்ததும்பும் சோலைதனில் 

நாம்மகிழ நலமெல்லாம் நல்குநித்ய கல்யாணி 

நாமந்தனை நவில்வார்க்கு நண்ணும் பேரின்பமே 

---------

   கடையம் (வளைசை) கலியாணியம்மை பிள்ளைத்தமிழ் 

(பிள்ளைத்தமிழ்க் களஞ்சியம் 2) 

இராசராசசோழர், நாதமுனிகள், உ.வே.சாமிநாத ஐயர், மு.ரா. அருணாசலக் கவிராயர், புட்பரத செட்டியார் - திருமுறையை, திவ்விய பிரபந்தத்தை, காப்பியங்களை, சிற்றிலக்கியங்களை, செப்பேட்டிலும், பட்டோலையிலும், அச்சிட்டும் பைந்தமிழ் செல்வங்களை உலகிற்கு அளித்த சான்றோர் இவர்கள் திருவடிகளுக்கு துறைசை ஆதீன 23வது சந்நிதானம் சிவப்பிரகாச தேசிக மூர்த்திகள் அவர்கள் ஆணையிட்டபடி இந்நூலை பதிப்பித்து படிமக்கலமாக படைக்கின்றேன். - 
        கம்பபாதசேகரன்

வெளியிட்டோர் : கம்பன் இலக்கியப்பண்ணை 

பிட்டாபுரத்தம்மன் கோவில்தெரு, திருநெல்வேலி நகர். 

________________



கலியாணியம்மை பிள்ளைத்தமிழ் ஆசிரியரின் ஊரும், பேரும் கூறும் பாடல் 

திருமகள் நடன மிடுபுகழ் வளைசைத் தெசரத ராமவீச் சுரனுக் 

கிருகணின் மணியா முமைகலி யாணிக் கிளமைசேர் திருவிளை யாடற் 

பருவமீ ரைந்தும் விருத்தநற் பாவிற் பப்பத்துப் பாடிநன் களித்தான் 

அருள்விளைந் திருக்குந் திருப்புலி யூர்வாழ் அழகிய திருச்சிற்றம் பலமே. 



இப்பாடலில் நூலாசிரியரின் ஊர் திருப்புலியூர் என்பதும் பெயர் திருச்சிற்றம்பலம் என்பதும் தெரியவருகிறது. இந்த திருப்புலியூர் சிற்றம்பலம் என்பவர் தான் தென்காசி தலபுராணத்தை பாடி ஆசிரியராக இருப்பார் என கருதப்படுகிறது. 

----------- 

ஓம் 


திருப்புலியூர் அழகிய திருச்சிற்றம்பல தேசிகர் இயற்றிய  

திருநெல்வேலி மாவட்டம் அம்பை வட்டம் கடையம் (வளைசை)  

கலியாணியம்மை பிள்ளைத்தமிழ் 


1. காப்புப்பருவம்



திருமால் 



பார்கொண்ட திண்டிறல் பல்புவன பந்திப் 

          பரப்பைப் புரக்கவேண்டிப் 

பாண்டிப்பி ராட்டிபெறு செல்வியைச் செல்வப் 

          பழந்தேவனைப் புணர்ந்த 



வார்கொண்ட கும்பக் கதம்பப் படீரமுலை 

          வஞ்சியைச் செஞ்சொல்வளரும் 

வளைசை மாநகர் மருவுகலி யாணசுந்தர 

          மனோன்மணி தனைப்புரக்க 



தார்கொண்ட பைந்துளவ மருமத்தி டைத்தங்கு 

          தவமறைத் தையலீன்ற 

சதுர்முகனை முதலிட்ட புத்தேளிர் யாரும் 

          தனித்தனி விரும்பிநிற்பச் 



சீர்கொண்ட மந்தரச் சிகரியில் பஃறலைச் 

          சேடனுட லைப்பிணித்துத் 

தெண்டிரைக் குரைகடல் கடைந்தமு தளித்திட்ட 

          செங்கட்கருங் கொண்டலே! 	          		(1)

_________



சிவபெருமான் 



வரியளி குமுறிய மடல்விரி யிதழியின் 

மதுமழை மாறாத வார்சடைக் காட்டினர் 

மழையிருள் எனவிடம் உமிழ்தரு கணபண 

மணிவெயில் கால்வீசு மாசுணப் பூட்டினர்

மதனெரி படநுத லழல்பொழி விழியினர் 

மலரடி மேலேறு மாமறைப் பாட்டினர் 

மலைநிகர் புயமிசை யொருபுடை யணிகுழை 

யொருபுடை மேனீடு வால்வளைத் தோட்டினர் 

சருவென முனிவர் மனைபுகு முனமவர் 

தளிரிய லார்தேடு தாதகிச் சூட்டினர் 

தமனிய வரைபொரு மகலிய வுரமிசை 

பிறைவட மாயாடு சூகரக் கோட்டினர் 

தவளவெண் நிலவுமிழ் பொடியணி நுதன்மிசை 

தருணநிலா வீசுதாழ் பிறைக் கீற்றினர் 

சதுர்மறை பரவிய தமிழ்வளை சையிலுறை 

தசரத ராமீசர் தாள்களைப் போற்றுதும் 

பொருமிய கவுணிய மழமுகில் பருகிய 

புணரிசெய் பாலூறு பூண்முலைப் பார்ப்பதி 

புவனை கவுரிதிரி புரையென வறிவொடு 

புகல்பவர் நாவேறு பூவையைப் பூத்தொளிர் 

பொலன்முக டளவிய பனிவரை யதிபதி 

புணர்தரு பேராசை மேனைமுத் தாட்டிய 

புதல்வியை முதல்வியை மழகளி றெனவரு 

புதல்வனை யீராறு தோள்வரைச் சூர்ப்பகை 

அரசனை மகவென அருளிய வனிதையை 

அலைகடல் போலாரும் ஆகமச் சூழ்ச்சியை 

அருவென உருவென உளதென இலதென 

அகிலமு மானாளை யாகமக் காட்டினில் 

அனுதின நடமிடு மரகத மயிலையென்  

அறிவினி லூடாடு நீளொளிக் காட்சியை 

அடியவர் மனதினில் நினையுமுன் னுதவிய 

அருள்நிதி போல்வாள் கல்யாணியைக் காக்கவே! 	          (2)

_____________



விநாயகர் 



இனிதுற வாய்த்தநன் கதையைப் பொருப்பினில்  

          எழுதிய கோட்டுவெங் கரடக் களிற்றினை 

வனமலர் பூத்ததிண் புயவெற் பனைப்புகழ் 

          வளைசையின் மூர்த்தியைங் கரனைப் பழிச்சுதும் 

கனிதமி ழாற்செறிந் தவர்க் கருட்கடல் 

          கலைவளர் கீற்றிளம் பிறையைத் தரித்திடு 

தனிமுதல் பால்புணர்ந் தவளைக் கருத்தொடு 

          தசரதன் வாழ்த்து பைங்கிளியைப் புரக்கவே! 	          	(3)

_____________



முருகன் 



கோதறு மலர்க்குவளை பூத்தொளி நிரம்புமொரு 

          கோகனகம் விண்டலர்ந்து 

குமிழ்முகிழ் விரிந்தொழுகு தமிழமு தரும்புமிரு 

          கோங்கலர் பொலிந்துமெள்ளப்



பாதவ ரையில்கொடு முடித்தலை வணங்கவும் 

          பைம்பொன் வரையைக்கிழித்துப் 

பவளா சலத்தில் படர்ந்தேறு பச்சைப் 

          பசுங்கொடி தனைப்புரக்க 



வேதனை யழைத்தொரு சிரத்திடை புடைத்துமறை 

          வித்தகனெ னத்தழைத்து 

மிக்ககம லத்தரசி ருப்பினில் விருப்பினொடு 

          மேவிப்ப தாகைபெற்றி 



ஓதிமமு யர்த்துயி ரனைத்தும் படைத்திறைதன் 

          உச்சியி னுவந்துகேட்ப

ஒருபிரணவத் திலுறுமுட் பொருளின் மெய்ப்பொருள் 

          உணர்த்து குமரக்கடவுளே! 	          (4)

______________________



பிரமன் 



இலகிச் சுடர்கால் வெண்சிறை யெகினப் பரியூர்தி நெஞ்சினில் 

          இழைமுப் புரிநூல் விளங்கிய இறைமைப் பழையோன் வசுந்தரை 

          முலையில் துயில்கூர் கரும்புயல் முகைவிட் டலர்நா பியஞ்சுழி 

முளரிப் பெருமாள் பதங்களில் முடிவைத் தினிதாவ ணங்குவதும் 

          கலைகற் றவர்நா வுறைந்தவள் கருணைக் கடலாய் நிறைந்தவள் 

கமழத் தருதார் புனைந்தவள் கயிலைக் கிரிமே லிருந்தவள் 

          மலையத் துவசமீ னவன்பெறு மதுரைத் தமிழ்நா டுகந்தவள் 

வளைசைக் கலியாண சுந்தர மயிலைப்பரி வாய்மை தங்கவே!	          (5) 

__________________________



இலக்குமி 



சிகரா சலத்தில் பணாமுடிப் பஃறலைச் 

          சேடனுடலைப் பிணித்துத் 

தெண்திரை நெடுங்கடலை யண்டர் கடையத்துள்ளு 

          தெள்ளமு துடன்பிறந்த 



மகராலயத் தைநிகர் மைப்புயல் கவுத்துவ 

          மணிச்சுட ரெறித்தமார்பில் 

மாகனக நெட்டிதழ்க் கோகனகவீட்டினில் 

          வசிப்பவளை யஞ்சலிப்பாம் 



புகர்மா முகக்களிறு கன்றுக்கு வென்றிப் 

          புழைக்கர மெடுத்துநீட்டிப் 

பொன்னாடு சுற்றும் பொழில் பசுங்கற்பகப் 

          பூந்தழை பறித்தருத்தும் 



சகலாச னத்துக்கு மேலான வெள்ளித் 

          தடங்கிரி நெடுஞ்சாரலில் 

தசரதன் வழுத்துமொரு தனிமுத லிடத்திறைவி 

          தன்னைப் புரக்கவென்றே.           			(6)

_______________________ 



சரசுவதி 



அண்டர் தொழுதிடுமால கண்டனிடத் தமர்ந்த 

          அருட்கடலை யிமயவரை யளித்தரு ளும்பால 

துண்டமதி நுதற்கொடியை யண்டரண் டம்புரந்த 

          துரந்தரியைக் கலியாண சுந்தரி யைப்புரக்க 

வண்டமிழின் வடகலையின் வடிவுறு மாஞான 

          மடுவுகுத்த பாலருந்தி மால்மக னான்முகத்தும் 

விண்டமலர்ப் புண்டரிக மண்டபத்து மிருந்து 

          விளையாடு மொருபிள்ளை வெள்ளை யோதிமமே!           	(7)

______________________________



சத்தமாதர் 



புகலரு மருமறை யெண்ணித் தெரித்தவள் 

          புரமெரி படநகை முன்னிச் சிரித்தவள் 

புரையறு மரியுற வண்ணிப் பரித்தவள் 

          பொருதிரை புகையவில் லுன்னிக் குனித்தவள் 

பகுபடை பகைவரை பம்மப் பணித்தவள் 

          பலியிட வுயர்திரி தண்டக் கரத்தினள் 

பருவத மெனவரு வெண்மைக் கயத்தினள் 

          பகரிவ ரெழுவர்கள் தம்மைப் பழிச்சுதும் 

மகரச லதிவிட முண்ணப் படித்தவ 

          ரசுரர் பணிசெய விண்ணைப் புரக்குமோர் 

மகபதி பகைதெறு கண்ணைப் படைத்தவர் 

          மலரயன் விறலரி கண்ணுக் கொளித்தவர் 

சகதல முழுமுத லென்னத் தழைத்தவர் 

          தழுவிய கனதன மின்னைப் புனற்கரை 

தவழ்குட வளைசொரி வெண்ணித் திலத்தொளிர் 

          தமிழ்வளை சையிலுமை தன்னைப் புரக்கவே.           	(8)

________________________



திக்குப்பாலகர் 



மூதண்டகூடக் குலக்கிரி களைச்சிறை 

          முறித்ததிறல் வச்சிரபாணி 

மோதுந்திரைக்கடல் சுருட்டுமொரு தென்கீழை 

          மூலையில் சித்திரபானு



மாதண்டனைக்குரிய தண்டாயுதக் கடவுள் 

          வாதினில் திறலரக்கன் 

மகரவாகனமுடைய வாருண திசைக்கடவுள் 

          மண்ணுல கெலாம்பரித்த 



வேதண்டகொடுமுடி நடுங்கப் பிடுங்குமுயர் 

          வேகப்பிர சண்டவாயு 

வெற்பனையபுட்பக மிசைப்பொலி குபேரனவன் 

          வெண்மருப் பிடபவூர்தி 



தீதொன்றிலாதவிவ ரெண்மருந் தாம்பெற்ற 

          திசைதொறுஞ் சென்றுநின்று 

சீர்வளைசையூர்காத்த கல்யாண சுந்தரச் 

          செல்வியைக் காத்தருளவே! 	          	(9)

___________________________



முப்பத்து முக்கோடி தேவர் 



மரகதமணிக் கற்கள் பாசொளி பிறங்கவருள் 

          வண்மைக் குணத்தினொளியை 

மன்னவர்கள் மன்னனாந் தென்னன்மக ளென்னவரு 

          வன்னப்பசுங் கிள்ளையை 



இரசிதசபா நடுவில் எம்பிரான் செய்ந்நடனம் 

          எய்துகால் மாற்றுயர்ந்த 

தென்றுகண் டுவகையுறும் வளைசைநக ரமர்தரும் 

          எம்மனையை யினிதுகாக்க 



திரைதிரைத் தெறியும் கடற்புவி யிருட்டறச் 

          செங்கதிர் பரப்பியொற்றைத் 

திண்சகட் டெழுபுரவி சண்டா நிலம்பொரத் 

          திண்தேர் நடாத்திநிற்கும் 



பரிதிகள் மருத்துவர் வசுக்கண ருருத்திரர்கள் 

          பன்னிருவ ரிருவரெண்மர் 

பதினொருவ ரெனவைத்த முப்பத்து முக்கோடி 

          பண்ணவர் மகாசமுகமே! 	          		(10)

___________________________


 2. செங்கீரைப் பருவம் 


நறும்புன லெடுத்தாட்டி யீரம்பு லர்த்தியிசை 

         நாவசைத் தழுகைமாற்றி 

நாவேறு கண்ணேறு வாராமல் வெண்ணீறும் 

         நன்னிலப் பொட்டுமிட்டுக்



குறுந்தொடி சிலம்புகிண் கிணிதண்டை பாடகம் 

         குளிர்மணிக் காஞ்சிகாரை 

குழையில் குதம்பைமுதல் யாவையும் அணிந்துகட்

         குவலயங் களிசிறப்பப் 



பெறுங்கனக வல்லியார் கைகொண்டெ டுத்துலகு 

         பெற்றசிற் றுதரநிறையப் 

பெருகுமுலை யமுதூட்டி வைத்துமுத் தாட்டிமகிழ் 

         பிள்ளைமைப் பருவமெல்லாம் 



சிறந்தமல யத்துவசன் வாரக் குமாரத்தி 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே!					         (11)

___________________________ 



நெல்வந்து கன்னலை நிகர்ப்பப் பசுங்கன்னல் 

         நெட்டிலைக் கதலியேய்ப்ப 

நெட்டிலைப் பூங்கதலி மரகத மடற்கமுகு 

         நிகராகநீள் கமுகெலாம் 



அல்வந்த வெண்கதிர்ச் சந்திரமண் டலமளவி 

         யார்கலிப் புவியனைத்து 

மாயிரம் பணமுடிப் பந்தியில் தாங்குரகன் 

         அம்பொன் நாடும்பரிக்க 



வில்வந் தரித்தசடை முக்கட்பிரா னருளின் 

         மேலிட்டு எழுந்ததென்ன 

வெண்கொடு முடிக்கோபுரக் கொடிகொள் மாடங்கள் 

         மேவுமளகா புரமெனச் 



செல்வந் தழைக்கத் தழைத்தவளை சைக்கிறைவி 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே! 					         (12)

_________________________



மங்காத பொன்மலர்க் கற்பகா டவிசூழ் 

         மலர்ப்பூங் கடம்பவனமு 

மணிகொழித் தெறியுமமு தோததியுமொ ளிர்கின்ற 

         மாபுட்ப ராகதீவும் 



கொங்கார் மலர்த்திரளு மேவுமுயர் கயிலாய 

         கோலவெண் கிரியின்மீது 

கொன்றையந் தொடையலணி செஞ்சோதி யாயொரு 

         கோயிலுள் குளிர்மதுப்பூம் 



பைங்காவி யொத்தவிழி மாதங்கி யாதியர் 

         பணிவிடை யியற்றிநிற்பப் 

பத்தரா கியமோன சித்தர்யோ கில்கண்டு 

         பரவிவழி பட்டுமகிழச் 



சிங்கார மாக்கொலு விருக்கும் பசுஞ்சோதி 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே!					         (13)

___________________________



கம்பாச லப்பகடு ரித்துடுத்து ரையற்ற 

         ககனவட் டத்திலாடிக் 

காணருந் துரிய துரியாதீத மொக்கக் 

         கடந்துபர யோகமெய்தி 



அம்பான பன்மலர் எடுத்தமர் தொடுத்தசிலை 

         அங்கசன் எரிந்துசிறுதேர் 

ஆகவரு தென்றலங் கன்றுங் கிடந்தலற 

         அழல்விழி திறந்துகருதார் 



மொய்ம்பான முப்புரமு மொக்கவெரி பட்டழிய 

         முகிழ்நகை திறந்துஞான 

முத்திரை யளித்தரிய மோனம் புரிந்ததிரு 

         முக்கணான் செக்கர்மேனிச் 



செம்பாதியுங் கொண்ட மரகதக் கலாபமயில் 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே! 					         (14)

______________________



வள்ளத் தடஞ்சுனை குடைந்தாட அஞ்சுமிடை 

         வஞ்சிக் குறிஞ்சிமடவார் 

வளர்செந் தினைப்புனங் காக்குமிதண் மீதேறி 

         மைக்கருங் கூந்தல்சாயத் 



துள்ளித் துடித்தகயல் மைக்கண் குறிக்கொளத்  

         துங்கமென் கொங்கைபொங்கத் 

தொட்டிட்ட வள்ளைப் பொலங்குழை யிலங்கச் 

         சுடர்க்காந்த ளங்கைமலரால் 



அள்ளிக் கதிர்ப்பற்ப ராகமணியைப் புதைத்து 

         ஆடல்கவண் கல்வீசி 

அமுதங் கனிந்தூறு குமுதங்களைத் திறந்து 

         ஆவாயெனப் புள்ளோச்சும் 



தெள்ளித் தெளிந்ததமிழ் வெள்ளிக்கிரிக் கிறைவி 

         செங்கீரை யாடியருளே! 

செல்லார் கருங்குழற் கல்யாண வல்லியுமை 

         செங்கீரை யாடியருளே!					         (15)

_________________________



 பொன்னஞ் சிறைச்சுரும் பிசைபாடு மம்புயப் 

         புரிமுறுக் குடையநீண்ட 

பொற்கோ புரக்கொடு முடிக்கொடி மதிற்கிடை 

         புகத்தேரி ழுத்துயர்ந்த 



கன்னம் படைத்தபரி கால்கதி யரைப்படக் 

         கால்குனித் துடல்குலுக்கக் 

கண்ணும் பிழைத்தருண னெண்ணுந்தி கைப்பவெதிர் 

         கண்டவர்க ளதிசயிப்பப் 



பண்ணுங் கதிர்கரமு மொக்கப் பரப்பிப் 

         பனிப்பகை பரக்கமன்னும் 

பன்மணிக் கோமறுகு சுற்றுமது ரைத்தமிழ்ப் 

         பாண்டிநன் னாடுகாத்த 



தென்னன் சிறுப்புதல்வி பொன்னங்கிரிக் கிறைவி 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே! 					         (16)

_______________________



வாராடு கும்பமுலை மேனை பெறுவாரக் 

         குமாரத்தி யென்னமன்னி

வான்முக டளந்தபனி மால்வரைக் கன்னியர் 

         மருங்குற நெருங்கமொய்த்துக் 



காராடும் முச்சிவரை யருவித் தடாகமுங் 

         கஞ்சத்தடஞ் சுனைகளும் 

கழுநீர் முறுக்கவிழு நெட்டோடை யும்புதுக் 

         கற்பகச்சோ லையும்போய் 



நீராடி யம்மனை கழங்குபந் தித்தனையு 

         நின்றாடி மன்றாடுவார் 

நெஞ்சூச லாடவே பொன்னூச லாடியருள் 

         நீலக்கலாப மயில்போல்



சீராடி விளையாடு மருமைப்பெண் ணென்னம்மை 

         செங்கீரை யாடியருளே! 

செல்லார் கருங்குழல் கல்யாண வல்லியுமை 

         செங்கீரை யாடியருளே!					         (17)

		________________________________

வேறு  


வந்தனையேபுரி யும்பெரியோர்மன தன்பால் மின்போலே 

         வந்தொளிர் சாமளசுந்தர மேனியுமந்தா ரஞ்சூடும் 

குந்தளபாரமு மந்திநிலா நுதலுஞ் சேலுங்காதும் 

         குங்குமபார கதம்பபயோதர முந்தேனும் பாலும் 

உந்தியநீள்புள கங்கள்சிலீரென ஒன்றாய் வந்தூறும் 

         உம்பரளாவு பொலன்கிரிராசன் உவந்தோதுந் தோறும் 

செந்துவர்வாயிதழ் விண்டமனோன்மணி செங்கோ செங்கீரை! 

         திங்களைநேர்முக மங்களநாயகி செங்கோ செங்கீரை! 		         (18)

		_______________________________

அங்கையில் வால்வளை நின்றுகலீரென அஞ்சேலஞ்சேல்நீ 

         யஞ்சலியார் செயினுந் திருவருள்செய் யணங்கேயென்றோதிப் 

பங்கயமாளிகை மின்கொடிபாரதி என்போர் மின்போலே 

         பந்திவிடாவொரு சிந்துரரேகை பகுந்தே செந்தேனார் 

கொங்கலர்சூடு கங்குழல்வாரி குடைந்தே வந்தேறும் 

         கொண்டலை நேர்தருமென்றே கண்டவர் கூறமருங்காரும்

செங்கயல்போலு நெடுங்கண் மனோன்மணி செங்கோசெங்கீரை! 

         திங்கள் நேர்முக மங்களநாயகி செங்கோசெங்கீரை! 		         (19)

		_______________________________________

சந்திரசூரிய ரிந்திரன்மாலயன் என்றோதுந் தேவர் 

         தண்கடல் சூழ்தரும் எண்டிசைகாவல் புரிந்தோர்பண்பாக 

வந்தனைகூர் மலரம்புய பாதமிதென் றேயன்பாக 

         வண்கையினாலிரு கண்களினூடு புனைந்தா கந்தோறு 

முந்தியநீள் புளகங்கள் சிலீரென வொன்றாய்நின்றோத 

         உம்பரளாவு பதங்களுவந் தருளுந்தாய் நந்தாத 

சிந்துரநேர்நுத லம்பிகைகாரணி செங்கோ செங்கீரை! 

         திங்களைநேர் முகமங்களநாயகி செங்கோ செங்கீரை! 		         (20)

		_______________________________________


 3. தாலப்பருவம் 


மயிலைப் பொருவுஞ் சிறுசாயல் 

        மாதர்க் கரசசென் றிறுமாந்த 

வள்ள முலைப்பா லமுதூட்டி 

        மழலைகலந் துவளைக் கையால் 



பயிலத் தயிலப் புனலாட்டிப் 

        பச்சைக் குழந்தையு டல்குலுக்கிப் 

பட்டாலீ ரம்புலர்த் திநுதற் 

        பரிந்தநிலக் காப்பணிந்து மைக்கண் 



அயிலைப் பிணைக்கஞ் சனம்தீட்டி 

        யரைஞா ணிறுக்கி வளைதிருத்தி 

யசைக்குங் குதம்பை தூக்கியுச்சி 

        யமைத்து சுடிகை யணிந்துமணிச் 



சயிலத்தரசி வளர்க்க வளருந் 

        தாயே தாலோ தாலேலோ! 

தமிழ்தேர் வளைசைக் கலியாணித் 

        தாயே தாலோ தாலேலோ! 						(21) 

			_________________________________

கழைக்குன்ற னைத்தும டுப்படுக்கிக் 

        கடலேழையுந் தண்புன லமைத்துக் 

கணக்குக் கடங்கா மூதண்டக் 

        கலன்கள டுக்கிக்கடைக் கனலிட்டு  



இழைக்குங் குமமாமுலை மடவார் 

        எல்லாங் கூடவிரு வினையும் 

தந்தமிசையச் சமைத்தீ ரேழுலகும் 

        என்வீடுன் வீடெனப் பணித்துக் 



குழைக்கும் குமிழ்க்குநடந் தோடும் 

        கூர்வேல் விழியால் துடக்குண்ட 

கொன்றைச் சடையான் நின்றிரப்பக் 

        குறுவாள்முறு வல்விளைத்த னைத்துந் 



தழைக்கும் படிக்குச் சிற்றிலிழைத் 

        தாயே தாலோ தாலேலோ! 

தமிழ்தேர் வளைசைக் கலியாணித் 

        தாயே தாலோ தாலேலோ! 						(22)

			___________________________________

பம்புஞ் சிறைவண் டிசைபாடும் 

        பங்கேருகத் தண்குளக் கரையில் 

பவளக் கனிவாய் மலர்ந்துதிசை 

        பார்த்துப் பொருமி யழக்கண்டு 



வெம்புந் தழற்கைக் கடவுளொடும் 

        வெள்ளை விடைமேல் எழுந்தருளி 

விழிநீர் துடைத்து வெரிந்தடவி 

        விரிபொற் குழுவின் நிரம்புமணிக் 



கும்பந் தனையொத் திறுமாந்த 

        கொம்மை முலைப்பால முதளித்துக் 

கூறுந்தமி ழுந்தண் டிகையும் 

        கொற்றக்குடை யுங்கொடுத்து முற்றும் 



சம்பந்தனை ஆதரித்து வளர்த் 

        தாயே தாலோ தாலேலோ! 

தமிழ்தேர் வளைசைக் கலியாணித் 

        தாயே தாலோ தாலேலோ! 						(23)

		_______________________________________

வாமம்பெ றுங்கைச்சிலை வளைத்து 

        வண்டுச் சிலைநாண் படக்கொழுவி 

மதுக்கொப் புளிக்கும்ப கழிதொட்டு 

        மந்தாநிலத் தேரொடும் எதிர்த்த 



காமன்படச் செங்கனல் விழித்த 

        கண்ணாரெண் ணாதெண்ணி யெண்ணிக் 

காந்தளிருச் சூடகக் கைதொட்ட 

        கையால் சதங்கைத்தாள் பிடிப்பச் 



சீமந்தவி ரேகையில் புனைந்த 

        செம்பொற் சுடிகை மணிவிளங்கத் 

திங்கள் முகத்தாற் புறத்தொதுங்கும்  

        திமிரப்பொதி போற்செங் கழுநீர்த் 



தாமஞ் சொருகிக் கூந்தல்முடித் 

        தாயே தாலோ தாலேலோ! 

தமிழ்தேர் வளைசைக் கலியாணித் 

        தாயே தாலோ தாலேலோ! 						(24)

			_______________________________

தொடங்குஞ் சதுர்மா மறைப்படியே 

        தூநீராடிக் குறை முடித்துச் 

சோமக் கொழுந்தார் திருமுடிக்குத் 

        துணர்ச் சிற்றறுகு மலர்சாத்திக் 



குடங்குன்ற னையமுலை புதைத்துக் 

        கும்பிட் டிறைஞ்சு மவ்வேலைக் 

குடகா விரியும்பகீ ரதியுங் 

        கோதா வரியும் புறஞ்சாய 



முடக்குந் திரைக்கம் பாநதிக்குள் 

        மோதும் செழுநீர்ப் பிரளயம்போல் 

மோகப் பிரளயந் தந்து 

        முக்கட் பெருமான் செக்கர்மணித் 



தடங்குங் குமத்தோள் குழையவணைத் 

        தாயே தாலோ தாலேலோ! 

தமிழ்தேர் வளைசைக் கலியாணித்

        தாயே தாலோ தாலேலோ! 						(25)

 		___________________________________

வேறு 

விண்பொதி யக்கிளர் சந்தச்சோலை வேழமருப் புதவும் 

        வெண்முத்துந் திகழ்கண் முத்துந்திரை வெள்வளை யொண்முத்தும் 

பண்பொதி யத்தமிழ்ப் பாடிப்பாடிப் பந்தா டுஞ்சூழல் 

        பைம்புன மங்கையர் வாரியெடுத்துப் பண்டிகளில் கொண்டே 

செண்பக மொய்த்துயர் சோலையில்மன்னிச் சென்னிச் சுமையாறுந் 

        தெண்கட லுப்புத் தள்ளியளிக்குந் தெள்ளருவிச் சாரல் 

தண்பொதி யத்தமிழ் நாடுபுரப்பவள் தாலோதாலேலோ! 

        சாமளவல்லி கல்யாண சவுந்தரி தாலோதாலேலோ! 			(26)

		______________________________

கம்பிக்காதில் குண்டலமாடக் காதளவுஞ் சென்றே 

        கருணைத்திவ லைகிடந்தநெ டுங்கண்காவி புரண்டாடச்

செம்பொற்சுடிகைக் கதிர்மணியாடத் திருவரை ஞாணாடச்

        செங்கைக்கதிர் வளையாடத் தண்டைசிலம்பு கலந்தாடப் 

பைம்பொற்றொட் டிலுதைந்தாடிச்சிறு பால்நகை மேனைமுகம் 

        பார்த்துப்புன்னகை யாடிப்பனிமால் வரையர சன்பெற்ற 

சம்பத்தென்ன வளர்ந்த பசுங்கிளி தாலோதாலேலோ! 

        சாமளவல்லி கல்யாண சவுந்தரி தாலோதாலேலோ! 			(27)

		___________________________________

பண்டாசுரனைத் தூளிசெய்தன்னிரு பற்பபதம் பணியும் 

        பத்தர்தமக்கிடர் முற்றியதுட்டர் பயந்துமு றிந்தோடக் 

கண்டார்பரவ வராகியெனத்தள கர்த்தவியம் பெற்றே 

        கனகக்கொங்கை மருப்புநெருப்புக் கக்குந் துணைவிழியும் 

துண்டார்வெண் பிறையொத்த மருப்புஞ்சுடர் முடியுந்துடியும் 

        துண்ணெனவண்ட கடாகநடுங்கச் சுற்றும் கொற்றக்கைத் 

தண்டாயுதமுங் கொண்டு நடந்தவள் தாலோதாலேலோ!

        சாமளவல்லி கல்யாண சவுந்தரி தாலோதாலேலோ! 			(28)

		_____________________________

சிந்தைக்ககேறத் திவவுவலித்துச் செம்மணி மாடகமும் 

        செவ்வில்முறுக்கித் தந்திரியில்கைச் சிறுவிரல் உகிர்சேப்பக் 

கந்தத்தோடு கருங்குழலசையக் கைவளை பூசலிடக் 

        கத்தூரித்திலகம் பொலியச்சுடர் கைத்துடி நின்றாடல் 

பந்தைப்போல்முலை விம்மச்சரிகம பதநியெனச் சொல்லிப் 

        பரவசமுற்றுக் கருவிழிசுழலப் பாடியரன் செவியில் 

சந்தத்தேறல் வடித்த கருங்குயில் தாலோதாலேலோ! 

        சாமளவல்லி கல்யாண சவுந்தரி தாலோதாலேலோ! 			(29)			__________________________________

அரியயனுந்தொழ வவனிபுரந்தவள் தாலோதாலேலோ 

        அடியரிடங்களி லுவகைசுரந்தவள் தாலோதாலேலோ 

திரிபுரமெங்கணு மெரியமுனிந்தவள் தாலோதாலேலோ 

        சிவமெனவந்தவோர் பொருளைமணந்தவள் தாலோதாலேலோ 

தரியலர்தங்களை யடரநடந்தவள் தாலோதாலேலோ 

        தமிழைவழங்கியென் மனத்துணிறைந்தவள் தாலோதாலேலோ 

வரிவிழியிந்திரை பரவவிருந்தவள் தாலோதாலேலோ 

        வளைசைவளம்பதி தழையவளர்ந்தவள் தாலோதாலேலோ! 		(30)

________________________________						 


 4. சப்பாணிப் பருவம்  

அமர்பொற் கற்பகச் சோலையில் விடாயாற 

        அயிராணி இன்பமெய்த 

ஆகண்ட லன்பவனி வெள்ளானை மீதுவர 

        அன்றுவெஞ் சூரைவென்ற 



குமரனைப் புகர்முகக் கவுண்மதத் திருசெவிக் 

        குஞ்சரக் கன்றையீன்ற 

கோற்றொடி படாமிட்ட கும்பமுலை மேனைபுணர் 

        கோன்பெறுந் தவகுமாரி 



நிமிர்தடக் கைக்களி றுரித்தசிவன் மனையாட்டி 

        நீலக்குறத் திமாமி 

நித்திரை மறந்திரவு சஞ்சரிக் குங்கொடிய 

        நிருதரைப் பொருதடர்த்த 



சமரசக் ராயுதக் கடவுளுக் கொருதங்கை 

        சப்பாணி கொட்டியருளே! 

தசரத இராமீச் சுரத்திலுறை கல்யாணி 

        சப்பாணி கொட்டியருளே! 						(31)

 		__________________________________

விண்ணளவு கொடுமுடிகள் மூதண்ட மெட்டுமொரு 

        வேதண்ட மத்துநிறுவி 

வெண்திரைப் பாலாழி யோர்தாழியா யமுதம்

        இசையக்க டைந்தவந்நாள் 



அண்ணலம் பஃறலைக் காகோத ரத்துடல் 

        அலைத்தழல் கண்பிதுங்கி 

ஆயிரமுகம் புகைந்தந் தகாரஞ் சொரிய 

        அண்டர்கண் டலறிவீழக் 



கண்ணனு டலங்கருகி வந்தடைய நின்றபய 

        கரதலமளித்த முக்கட் 

கடவுளுக் கன்றுவெங் காளகூ டத்தைக் 

        களத்திலபி மந்திரித்துத் 



தண்ணமுத மாக்கியருள் தாமரைக் கைகொண்டு 

        சப்பாணி கொட்டியருளே!  

தசரத விராமீச் சுரத்திலுறை கல்யாணி 

        சப்பாணி கொட்டியருளே! 						(32)

		_____________________________________

குமிழெதிர் மறிந்துபொற் குழையெதிர் நடந்தபைங் 

        கூர்விழிக் கொம்பனையார் 

கூடிவிளை யாடுந்த டஞ்சோலை தோறுமைக்

        குயில்யா ழிசைவடிப்பக் 



கமழ்தரு குடக்கனி உடைத்துண்டு கருமந்தி 

        கைத்தாள மொற்றிநிற்பக் 

கற்றைப் பொலஞ்சிறைக் களிவண்டு பண்முரளி 

        காட்டக் கலாபமஞ்ஞை 



இமிழ்புனல் காளமுகி லீட்டங்கள் கண்டுவெகு

        நாட்டியமி யற்றிநிற்ப 

இனிதுகண் டம்புயத் தரசமட வோதிமம் 

        இருக்குமா மருதவேலித் 



தமிழ்வளைசை மருவுமபி ராமசுந் தரவனிதை 

        சப்பாணி கொட்டியருளே! 

தசரத விராமீச் சுரத்திலுறை கல்யாணி 

        சப்பாணி கொட்டியருளே! 						(33)

__________________________

கண்காந்து(ம்) வெம்பொறிப் பிறையெயிற் றெறுழ்வலிக் 

        கார்நிறப் போரரக்கர் 

கருமாள விண்ணவரு(ம்) மண்ணவரும் வாழச்செய் 

        கல்யாண முற்றத்தின்வாய் 



விண்காந்து(ம்) விரிசுடர்ச் சந்திரசூ ரியர்திரு 

        விளக்கேந்த விதியின்முறையே 

வெள்ளையோ திமவூர்தி வேள்விக ளியற்றமணி  

        வெற்பரசி பெற்றவரிசைப் 



பெண்காந்த னுக்கிசையு மென்றுகண் டோர்சொலப் 

        பெற்றபே றென்னயிமவான் 

பெற்றமூ ரும்பிரானம் போருகக் கையில் 

        பெய்புனலி னூடமைத்த



தண்காந்த ளஞ்செங்கை சேந்தொளி துளும்பநீ 

        சப்பாணி கொட்டியருளே!

தசரத விராமீச் சுரத்திலுறை கல்யாணி 

        சப்பாணி கொட்டியருளே! 	 					(34)

_________________________

குடம்புரை செருத்தலஞ் சேற்றடிக் கருமேதி 

        கொழுமலர் புண்டரிகமும் 

கொடிபட்ட வள்ளையும் பற்கொடு கறித்துக் 

        குதட்டிக்கொ ழுத்தசைத்துக் 



கடம்பெருகு பாலெனக் கதிர்முறை திறந்துதங் 

        கன்றுக்கி ரங்கிநின்று 

கால்வாய்ச் சொரிந்தபால் குளவாய் நிறைந்துபாற் 

        கடலினைநி கர்ப்பவதனுள் 



படம்புரை நிதம்பப் பிராமியென நெட்டிதழ்ப் 

        பங்கேருகத் தொட்டிலில் 

பச்சைப் பசுந்தேரை தாலாட்ட வோதிமப் 

        பச்சிளம் பிள்ளைதுயிலுந் 



தடம்புடை உடுத்தவளை சைப்பதி புரக்குமயில் 

        சப்பாணி கொட்டியருளே!

தசரத விராமீச் சுரத்திலுறை கல்யாணி 

        சப்பாணி கொட்டியருளே! 	 					(35)

_______________________________

காலினிறை சேற்றுக் கரும்பக டிணைத்துழுங் 

        கழனியில் துழனிபடலும் 

காரளிகள் கமலத்தில் நின்றஞ்சி யோடுவது 

        கார்பெய்து கார்களேகல் 



போலுழு மள்ளருள் ளங்களைத் திறைகொண்டு 

        புணர்முலைக் கடைசியர்கள்தம் 

பூங்குமுத வாய்க்குரவை யார்ப்பநடும் வெண்ணாறு 

        புனல்பெருக்கத் தழைத்துப் 



பாலமுத முட்கொண்டு சூல்பொதி யவிழ்ந்துமணி 

        படுகதிர்க் குலைகள்கற்புப் 

பாவைய ரெனத்தலை கவிழ்ந்து விரசிதம்பொதி 

        பசும்பொன் னிகராகவளரும் 



சாலிபுடை சூழ்மருத வேலிவளை சைக்கிறைவி 

        சப்பாணி கொட்டியருளே! 

தசரத விராமீச் சுரத்திலுறை கல்யாணி 

        சப்பாணி கொட்டியருளே! 						(36)

__________________________ 

வேறு 

நம்பிவணங்கிய தேவர்க்கிடர்செய் நண்ணலர் முப்புரமாய் 

        நடுக்கிழிபட்ட நுதற்கணெருப்பி னலிந்தவந் நாள்முதலுன் 

செம்பதுமச் சரணங்கள்பராவிய சித்தச னுக்காகச் 

        செஞ்சிலைபஞ்ச சரங்கள்தொடுத்த திருக்கை வருந்தாமே 

வம்பவிழ்கொன்றை பசும்பொன்னசும் பொளிர்வார்சடிலப் பெம்மான் 

        மாலைத்திண்தோள் குழையப்பொருமி வளர்த்த மணிக்கனகக் 

கும்பகதம்ப பயோதரி!பூதரி! கொட்டுக சப்பாணி! 

        கோமளவல்லி! கல்யாணசௌந்தரி கொட்டுக சப்பாணி! 	(37) 

________________________

படவரவனைய நிதம்பகதம்பப் பணைமுலை நெடியவிழிப் 

        பழனக்கடைசியர் குரவைமுழங்கப் பந்திப குந்துநடுந் 

தடவயல்மடையில் வரம்பிலரும்பு தழைத்த தடங்காவில் 

        தாழைவனத்தில் கமுகவனத்தில் தவளமணிக் குன்றில் 

புடைபடுநதியில் கரையில்திரையில் புண்டரிகக் சுனையில் 

        பூமலிமல்லிகை நந்தவனத்தில் பொங்குநிலா வீசிக் 

குடவளைதவழ் வளைசையிலுறை பெய்வளை கொட்டுகசப்பாணி! 

        கோமளவல்லி கல்யாணசௌந்தரி கொட்டுக சப்பாணி! 	(38)

_________________________ 

கச்சைக்கிழியப் பொருமிப்பொருமிக் கண்கள் கறுத்ததுணைக் 

        கனகக்கொங்கைக்  கங்கைக்குவித்தருள் கங்கைப் புனைசடையோன் 

இச்சைக்கிழியில் சித்திரமென்ன இருக்கும் பொற்கிளியே! 

        எழுதியபிரணவ பஞ்சரமன்னி இருந்தகருங் கிளியே! 

பச்சைக்கிளியே! காமற்குதவிய பஞ்சவனக் கிளியே! 

        பல்வளையொலிகெழு கையிலெடுத்துப் பவளக்கனி வாயால்

கொச்சைக்கிளியைக் கொஞ்சுங்கிளியே! கொட்டுக சப்பாணி!  

        கோமளவல்லி கல்யாண சௌந்தரி கொட்டுக சப்பாணி! 	(39)

______________________________ 

முந்தியஆச்சிர மங்களில்முற்றி முதிர்ந்து முறைப்படியே 

        மூன்றாமாச்சிர மத்திலிருந்த முனிக்குந் துணைவிக்கும் 

சிந்தனைதீரப் பணிவிடைசெய்யுஞ் சிறுமுனிவன் புனலைச் 

        சென்றுமுகப்பக் குஞ்சரமென்றே செஞ்சர மொன்றுய்ப்ப 

அந்தகனோவென் றாருயிர்சோர அயோத்திநகர்க் கிறைவன் 

        அப்பழிதீர விதிப்படிபத்தியின் அருச்சனை செய்யமலர்க் 

கொந்தலர்வில்வ வனத்திலிருந்தவள் கொட்டுக சப்பாணி! 

        கோமளவல்லி கல்யாணசௌந்தரி கொட்டுக சப்பாணி! 	(40)

________________________________________


 5. முத்தப் பருவம்


நறைபட்ட கொன்றைச் சடாடவியின் மேனின்று 

        நன்னிலந் தன்னில்வீழ்ந்து 

நகைவளைத் தெண்டிரைக் கைக்கொண்டு பேராழி 

        நண்பனை மணந்தகங்கைத் 



துறைபட்ட முத்துமத் தலைவனைக் காவேரி 

        தோய்துறை பணிலமுத்தும் 

துள்ளருவி பாயத்தமிழ்ப் பொருநை சேர்கின்ற 

        துறையில்வளை யீன்றமுத்தும் 



குறைபட்ட முத்தமா யெரிபடும் புரைபடும் 

        கொள்கவெனப் போய்க்கடைபடும் 

கூரொளி மழுங்கிநிர்த் தூளிபடு மாதலால் 

        கொள்ளோம முத்தமெல்லா(ம்) 



மறைபட்ட கிண்கிணிச் சிற்றடிப் பொற்றொடி 

        மணிப்பவள முத்தமருளே! 

மலையாசலன் புதல்வி கலியாண சுந்தரி 

        மணிப்பவள முத்தமருளே! 						(41)

_______________________

திருமகள் வயங்குசெந் தாமரையின் முத்தமுந் 

        தெற்றும் சலஞ்சலத்தின் 

தெண்ணிலா முத்தமு(ம்) முடங்கு தடந்திரைத் 

        திகழ்வலம் புரியின்முத்தும் 



பெருமகளிர் கந்தரத் தொளிர்பணில முத்தமும் 

        பேழ்வாய்வெள் ளிப்பிமுத்தும் 

பிறைப்பரு மருப்புப் பொருப்பீன்ற முத்தமும் 

        பின்னுகிளை துன்னுமுத்தும் 



கருமகளிர் குரவைகெழு கழனியில் செந்நெலும் 

        கன்னலுங் கான்றமுத்தும் 

கைக்கொளோ மாகையால் இந்திரன் மகளையும் 

        கானவர்த(ம்) மகளையுந்தன் 



மருமகளெ னப்பெற்ற பொன்னிமய மலைமகள் 

        மணிப்பவள முத்தமருளே! 

மலையாச லன்புதல்வி கலியாண சுந்தரி 

        மணிப்பவள முத்தமருளே! 						(42)

___________________________ 

தாமரைக் கைக்கொண் டெடுத்துமுத் தாடுமொரு 

        சைலப்பிராட் டிவட்டத் 

தடமுலைப் பாலுண்டு தெய்வமறை முறையிடும் 

        சரணில் சிலம்பலம்பக் 



காமனுக் கபயம் கொடுத்தகைக் கதிர்வளை 

        கலீரெனக் கண்டுகண்டு 

கயிலாய வெற்புக்கோ ரரசென்று வெற்பரசு 

        கண்கள்களி கூரநறைவார் 



தேமலர் குன்றத்த சும்பவிர் பசும்பொனில் 

        செக்கர்வான் மணிகுயிற்றும் 

திருமாளி கைப்பத்தி மத்தியில் தாதியர்கள் 

        சென்றுநின் றாட்டவொளிரு 



மாமணித் தொட்டில் துதைந்தா டுமரகத 

        மணிப்பவள முத்தமருளே! 

மலையாசலன் புதல்வி கலியாண சுந்தரி 

        மணிப்பவள முத்தமருளே!						(43)

__________________________

தத்து முத்தாடுந் தடந்திரைக் கம்பையிற் 

        சம்புவைத் தழுவிநின்ற 

தண்காந்த ளங்கையும் பதினாலு புவனமுந் 

        தந்தசிற் றுதரமடியு 



நத்து முத்தாடுஞ் சிறுக்கந்தரப் பொட்டு 

        நகைமுதற் சுவைகளெட்டு 

நாட்டுமிணை நாட்டமுங் காணுந்தொ றுந்தனது 

        நயனாம்புயங் களித்துக் 



கொத்து முத்தாடுமணி முச்சியை முகந்துபைங் 

        குதலைமொழி யமுதுபருகிக் 

குறுநகை நிலாவுண்டு கனகப் பிராட்டிதன் 

        குவிமுலை கொடுத்துமடிமேல் 



வைத்து முத்தாடுமொரு பச்சைப் பசுங்கிளி 

        மணிப்பவள முத்தமருளே! 

மலையாசலன் புதல்வி கலியாண சுந்தரி 

        மணிப்பவள முத்தமருளே!						(44) 

_____________________________

பூமருவு செம்பொற் கடம்பாடவிக் குயில் 

        புயற்குல மிறங்குசாரல் 

பொதிய வரையில் பயிலு(ம்) மரகதக லாபமயில் 

        பொன்னிமய மீன்றபூவை 



தேமலர்ச் சோலைதிகழ் வடவரை வளைத்திட்ட 

        செந்தேனருந் துபைந்தேன் 

செவ்விபெறு மாயிரம டல்செழுந் தாமரைத் 

        திருமுகப் பசியவன்னம் 



பாமருவு பலகலையும் ஆகமப் பனுவலும் 

        பதினெண் புராணவகையும் 

பையக்கொ ழுந்துவிடு பூங்கொடியி லோங்கார 

        பஞ்சரத்துள் ளிருந்து 



மாமறைவ டிக்குமொரு பச்சைப் பசுங்கிளி 

        மணிப்பவள முத்தமருளே! 

மலையாசலன் புதல்வி கலியாண சுந்தரி 

        மணிப்பவள முத்தமருளே! 						(45) 

_____________________________

பஞ்சானனக் கடவுள் விடமுண்ண அமுதுண்ட 

        பண்ணவர்கடைந்த தெண்ணீர்ப் 

பாலாழி வெண்டிரை தொறுந்தோன்று செந்திருப் 

        பாவையர் குழாங்கடுப்பச் 



செஞ்சாயல் மயிலென விறங்கிக் கொழுங்கைச் 

        செழுங்குங் குமங்குளித்துச் 

செருகுங்க ருங்குழலின் மந்தார மாலையிரு 

        தீரமுந்தே னிறைப்பத் 



துஞ்சாம டந்தையர்கள் ஏந்துமுலை நீந்தும் 

        துணைபொற் குடங்கள்பொருவத் 

துழனியிட் டாடும் தடாகத் தடந்திரை 

        துள்ளருவி வெள்ளிவரைவாய் 



மஞ்சார் நெடுஞ்சாரல் வில்வவன நாயகி 

        மணிப்பவள முத்தமருளே! 

மலையாசலன் புதல்வி கலியாண சுந்தரி 

        மணிப்பவள முத்தமருளே! 						(46) 

_____________________________

வேறு 

எத்தாய்நினைப்போர் மனத்திருளா யெளியேன்விழிக்குச் சுடரொளியாய் 

        இரண்டாய்மூன்றா யொன்றாகி யெல்லாப்பொருளுந் தானேயாய்ச் 

சத்தாய்சத்தாய்ச் சதசத்தாய்த் தயங்குவானந்தப் பொருளாகிச் 

        சகலபுவனங் களுக்குமொரு தாயாய்மகளாய் வளர்த்தெடுத்த 

கைத்தாயருக்குக் கண்மணியாய்க் கன்னித் தமிழ்தேர் கடல்ஞாலங் 

        காவல்தலைமை பூண்டவளாய்க் கயிலைப்பெருமான் கண்களுக்கு 

முத்தாய்வளர்ந்த பெண்பிள்ளாய் முத்தந்தருக முத்தமே!

        மும்மைப்புவனம் புரக்குமம்மை முத்தந்தருக முத்தமே! 			(47) 

______________________

பழக்கும்மிமிலும் கைமரமும் பாறும்படகுங் கொண்டுசென்று 

        பாயுந்திரைக்குள் படிந்தெழுந்து பானல்முழுதுஞ் சூறையிட்டுத் 

தழல்குன்றெனச் செம்பவளமும்வெண் தவளத்தரளவளை யும்வெள்ளித் 

        தகடென்றடுக்கு மீன்குவையும் தத்தம்கொழுநர் கொணர்ந்திறைப்ப 

வழக்கென்றிருந்து மகளிரெல்லா மணிச்சங்கரிந்து புள்ளோச்சி 

        வாரிப்பகுத்துப் பொன்கொழித்து மன்றல்மறுகு தொறும்பம்பை 

முழக்கும்பரதர் குலக்கொம்பே! முத்தந்தருக முத்தமே! 

        மும்மைப்புவனம் புரக்குமம்மை முத்தந்தருக முத்தமே! 			(48)

________________________________

கொழுங்குங்குமமா முலைமடவார் குரல்வீணையு மத்தளத்தொனியும் 

        குமுதக்கனிவாய்க் கடைசியர்தங் குரவைத்தொனியுங் குயிலிசையும் 

வழங்குங்கொடையில் பெரும்புகழ்சேர் வள்ளியோர்தம் கொடைமுரசு 

        மாற்றார்படையைப் பொருதடர்த்து வாகைதரித்தோர் திறல்முரசும் 

கழங்கும்பயில்பைந் தொடிமலர்க்கைக் கன்னியரை வேற்காளையர் 

        மங்கலநாண்பூட்டி மணம்புணர் கல்யாணமுரசும் தனித்தனியே 

முழுங்கும்வளைசைப் பதிபுரப்பாய் முத்தந்தருக முத்தமே! 

        மும்மைப்புவனம் புரக்குமம்மை முத்தந்தருக முத்தமே! 			(49)

	_____________________________

பொழியுங்கருவி மழைதூங்கும் பொங்கர்நடுவில் முடப்பலவில் 

        பொதியுங்குடமுட் கனிதகர்த்துப் பொன்போல்பழுத்த புதுச்சுளைவாய் 

வழியுஞ்செழுந்தேன் நெட்டுவிறால் வடிதே னூடு புக்கருந்தி 

        வள்ளைகுதட்டும் கருமேதி வளவாய்புலரா வகைபெருகும் 

செழியன்திருநாட் டினிதுயர்ந்த செல்வப்பழனத் தமிழ்வளைசைத் 

        தேவர்பணியும் பழந்தேவன் செவியால்பருகு தெள்ளமுதாய் 

மொழியுங்குதலைப் பசுங்கரும்பு முத்தந்தருக முத்தமே! 

        மும்மைப்புவனம் புரக்குமம்மை முத்தந்தருக முத்தமே! 			(50)

________________________________


  	6. வாரானைப் பருவம்


 பஞ்சவன் புதல்வியாய்த் தமிழ்நாடு காத்திட்ட 

        பட்டவர்த் தனிவருக!முன் 

பனிவரை தவஞ்செய்து பெண்ணர செனப்பெற்ற 

        பாக்கியப் பேறுவருக! 



விஞ்சையரு(ம்) மண்ணவரு(ம்) விண்ணவரு(ம்) நண்ணுமலர் 

        வில்வவன வல்லிவருக! 

வெங்காள கூடவிடம் உண்டகங் களானொடு 

        விடையில்வரு வாள்வருகவோர் 



வஞ்சகமி லாதெனை வளர்த்ததாய் வருகவென் 

        வாக்கிலுறை செல்விவருக! 

வாய்ந்தவென் குலதெய்வம் வருகவென் னிருகண்மணி 

        வருகவென் னம்மைவருக!



அஞ்சமுடை யான்மறை முழக்கும் வளைசைக்குள் 

        அகிலாண்ட நாயகிவருகவே! 

அந்தரி நிரந்தரி வரந்தரு துரந்தரி 

        கல்யாணசுந் தரிவருகவே! 						(51)

_____________________________

கோலக்கு தம்பையணி காதுக்கு மாமணிக் 

        குண்டலந் தூக்கவருக! 

குளிர்தயில மாறாத உச்சிக்கு முச்சியும் 

        குச்சுந்த ரிக்கவருக! 



சாலத்த வழ்ந்தநடை பார்த்தகட் கஞ்சனம் 

        தானணிய வருகவருக! 

சதுர்மறை கள்காணாத சிற்றடிக் கம்பொற் 

        சதங்கைவட மணியவருக! 



பாலொத்த வெள்வளைக் கைக்குநவ மணியிட்ட 

        பைம்பொன்வளை புனையவருக!

பதினாலு புவனமும் பெற்ற சிற்றுதரப் 

        பசிக்கமு தளிக்கவருக! 



ஆலத்தை யுண்டவர்க் காரமுத மாகவரும் 

        அசலநாயகி வருகவே! 

அந்தரி நிரந்தரி வரந்தரு துரந்தரி 

        கல்யாணசுந் தரிவருகவே!						 (52)

___________________________

வண்டறையு மந்தார மாலைக் கருங்குழல் 

        வகுப்பிடு நெடும்பின்னலும் 

வடிகாது மாமணிக் குண்டலமு மங்கைக்கமண் 

        டலமு(ம்)மறை யின்முறையும் 



விண்டல(ம்) நிறைந்தொளிர் சரற்கால சந்திரமுக 

        விம்பமுங் கும்பமுலையும் 

வெண்கலையு(ம்) மேகலையு மிருபாத பங்கயமும் 

        விரிமணிப் பரிபுரமு(ம்)மைக் 



கண்டல(ம்) நிறைந்ததண் கருணையும் உயர்வரத 

        கரதலமு மபயகரமுங் 

கற்றவர்கள் சித்தாந்த காரஞ்சு ருட்டுமெய்க் 

        கதிர்நிலவு மெதிரநின்றே 



அண்டரவை தெண்டனிடு புண்டரிக மண்டபத்து

        அரசவோதிமம் வருகவே! 

அந்தரி நிரந்தரி வரந்தரு துரந்தரி 

        கல்யாணசுந் தரிவருகவே! 						(53)

_______________________________

 வாடுமிடை மேனைதன் மகிழ்ச்சிப் பெருக்கினால் 

        வாய்மலர்ந் தம்மைவருக 

வளருமென் செல்வமே வருக!மகளே வருக!வருக 

        வெனவிரு கைநீட்டப் 



பாடக மலர்ப்பதங் கன்றிச் சிவப்பப் 

        பயப்பயத் தனிநடந்து 

பத்திபெறு முச்சியுந் தொங்கலு மிலங்கப் 

        பணிச்சுடிகை வெயிலெறிப்பச் 



சூடகச் செங்கைக் குறுந்தொடி புலம்பச் 

        சுடர்த்தரள மாலையாடத் 

துணைவிழி களிற்கருணை வெள்ளந் துளும்ப 

        மெய்ச்சோதி மரகதமெறிப்ப 



ஆடகப் பணிவரைப் பச்சைமயில் போலவரும் 

        அம்மைதிரிபுரை வருகவே! 

அந்தரி நிரந்தரி வரந்தரு துரந்தரி 

        கல்யாணசுந் தரிவருகவே! 						(54) 

_______________________________

மதுகரமு வரியளியு மிஞிறுகளு நனிகுமிறு 

        மடலிதழி யணியல்சரிய 

வரநதியி னிடைகுலவு முடநிலவு படவரவின் 

        மணிவெயிலி னொளிகவெளிறக் 



கதிர்விழியு(ம்) மதிவிழியு(ம்) நுதல்விழியு மிருள்நிலவு 

        கறைமிடறு மழகுசொரியக் 

கரதலமு(ம்) மழுவுமி ளமறியு மரிதாவுபய 

        கமலபத பரிபுரமெலாஞ் 



சதுர்மறையி னோலமிட வரிபிரமர் பணியவுயர் 

        சபைநடுவில் நடமிடுபிரான் 

        தசரதனு மவனுடைய தலைமகனு மடிபரவு 

தனிமுதல்வனென நெடியபுலியின் 



அதளுடைய வுடையனொடு விடையில்வரு மலையுதவும் 

        அமலை திரிபுரைவருகவே! 

அந்தரி நிரந்தரி வரந்தரு துரந்தரி 

        கல்யாணசுந் தரிவருகவே! 						(55)

_____________________________

வேறு 

கொல்லைக்கமுகின் செம்பழுக்காய்க் குலைகள்சிதற வெடிதாவிக் 

        கொண்மூவகடு படக்கிழித்துக் குளித்துக்களித்து விளையாடி 

எல்லைக்கடங்கா வான்புனலோ டிறங்கிப்புறங் கூர்சாதகத்துக் 

        கெல்லாம்புதிய விருந்துகொடுத் திறைக்கும்கழு நீர்த்தேனருந்திச் 

செல்வக்கயல்கள் புடைசூழச் சினைச்சங்கார்ப்ப மணித்தரங்கச் 

        சிவிகையேறித் திருவுலாச் செல்லாநிற்குந் தடம்பணைசூழ் 

மல்லல்பழைய வளைசைநகர் வாழ்வே! வருகவருகவே! 

        மலயத்துவசன் பெற்றெடுத்த மயிலே! வருகவருகவே!  		(56)

_____________________________

விண்ணுக்கடங்கா வான்பொருளே! வேதப்பொருளே! விழுப்பொருளே! 

        விழிக்குத்துணையே! மொழிக்கரும்பே! விளக்கின்சுடரே! சுடரொளியே! 

கண்ணுக்கடங்காப் பேரமுதே! கருணைப்பெருக்கே மதிக்கொழுந்தே! 

        கண்மூன்றுடைய பெருமானைக் கலந்துபிரியாச் சிறுமானே! 

எண்ணுக்கடங்கா அதிசயமே! எண்ணெண்கலைக் குமொருமுதலே! 

        ஈரேழுலகுக் கொருதாயே! எழுதற்கரிய விசித்திரமே! 

மண்ணுக்கடங்காப் புகழ்வளைசை வாழ்வே வருகவருகவே! 

        மலயத்துவசன் பெற்றெடுத்த மயிலே! வருகவருகவே! 			(57)

_______________________________

முதிர்சொற்பொருளே மெய்ப்பொருளே முழுத்தமதியே குணநிதியே! 

        மூலவாகமமே வோதிமமே மூவாமருந்தே பெருவிருந்தே! 

குதலைக்கிளியே! தண்ணளியே! குன்றில்பிணையே! உயிர்த்துணையே! 

        கோலக்கொடியே! குலப்பிடியே! கொடுக்குந்தருவே! செழுந்திருவே!

அதிர்கற்பகமே வனுபவமே வறிவற்புதமே! மரகதமே! 

        அருட்போரேறே தவப்பேறே! அரனார்பிணையே! அரசனையே! 

மதுரக்கனியே! வளைசைமனோன் மணியே! வருகவருகவே! 

        மலயத்துவசன் பெற்றெடுத்த மயிலே! வருகவருகவே! 			(58)

____________________________________



சிந்தித்தெழுந்து புனலாடித் திருநீறணிந்து குறைமுடித்துத் 

        திருச்சந்நிதியில் படிந்தெழுந்து செம்பொற்கோயில் வலம்வந்து 

சந்தித்தனந்தம் அஞ்சலிநின் சரணாம் புயத்துக் கினிதியற்றித் 

        தாள்வாழ்த்தெடுத்து நின்னருளால் தழைக்கும்பெரியோ ருடன்பழகி 

எந்தைக்கிசைந்த அஞ்செழுத்து மெம்பிராட்டி திருவுருவாம் 

        ஏழெட்டெழுத்து முருவேற்றி யிருந்துகணப்போ தானாலும் 

வந்திப்பவர்முன் வரும்வளைசை வாழ்வே! வருகவருகவே! 

        மலயத்துவசன் பெற்றெடுத்த மயிலே வருகவருகவே!			 (59)

______________________________ 

பொருவாள்விதிர்த்துக் கருதலரைப் பொருவாள்வருக வாரிசம்மென் 

        பூத்தாள்நுண்ணூ லிடையவனி பூத்தாள்வருக வடியவர்க்குத் 

தருவாழ்பதமு மெப்பதமுந் தருவாள்வருக மலர்க்கொன்றைத் 

        தாராள்வருக மலைநிகருந் தனத்தாள்வருக வவிர்பசும்பொன் 

உருவாள்வருக மாந்தளிர்ப்பட் டுடையாள்வருக கயிலைவரை 

        உடையாள்வருக வெனையடிமை யுடையாள்வருக வுயிர்தழைக்க 

வருவாள்வருக வளைசைநகர் வாழ்வே வருகவருகவே! 

        மலயத்துவசன் பெற்றெடுத்த மயிலே வருகவருகவே! 			(60)

_______________


 7. அம்புலிப் பருவம்  


வார்க்கின்ற தேன்கொன்றை மாலைப் பிரானுக்கு 

          மாலையன் றுதவியென்றும் 

வந்திக்கு மிமயவரை யினிதளித் திடவந்து 

          வழுதிகுல ரத்னமாகிக் 



கூர்க்கின்ற வண்கலைகள் விண்டுகொண் டுச்சமரக் 

          கோலவிடை மேல்விளங்கிக் 

கொற்றவே ளுக்கதிக சத்திதந் தெறிபுனல் 

          குவலயந் தனிபுரப்பாய் 



பார்க்கின்ற பொழுதிலித் தன்மையென் னம்மைபெறு 

          பான்மையா மேன்மையல்லவோ 

பண்புறுந் தோழமைக் காமென்று சுட்டிவிரல் 

          பயில்குறிப் பறிவுறுத்தும் 



ஆர்க்கின்ற பரிபுரச் சிற்றடிப் பொற்றொடியொ 

          டம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(61)

__________________________ 

கூறுஞ்செழுங் கலைகள் ஒவ்வாயென்று நின்னிடைக் 

          குறைபடுமெ னம்மைதன்பால் 

குறைவில்லை யிரவுகொண் டுழல்வைநீ யிவளடியர் 

          கொடியவிரவைத் தவிர்ப்பாள் 



ஏறுங்களங்க வடிவெய் தினைவி ளங்குமிவள் 

          என்றுமகளங் கவடிவாள் 

எம்பிரானுக் குமொரு கண்ணாவை நீயவற் 

          கிருகண்மணி யாகவருவாள் 



தேறும்புறத் திருளொதுக் குவாய் நீயிவள் 

          திருவுளத்தெண் ணிலன்பர் 

சித்தாந்தகார முந்தீர்ந்து விடுமா கையால் 

          செப்பிலிவள் அதிகமன்றோ 



ஆறங்க நால்வேத மானமுக் கண்ணியுட 

          னம்புலீ யாடவாவே!

அல்லிமலர் வல்லிதொழும் வில்வவன வல்லியுட

          னம்புலீ யாடவாவே! 						(62)

_______________________________

எம்மைவந் தாளுடைய காமாரி பாகத்து 

          இருந்தபெருமாட்டி யடியார்க்கு 

எப்பதமு(ம்) நல்குவளி ணைப்பதந் தொழுமவர்க்கு 

          இடர்செய்வார் தமையடர்ப்பள் 



வெம்மைவெங் காளமமென வருமயிடன் முடியுருள 

          வெற்றிவடி வாள்விதிர்ப்பள் 

விண்ணவர் வெரூஉக்கொள வருந்தார காசுரனை 

          வெட்டிவிறல் நட்டமிடுவள் 



செம்மையொன் றில்லாத பண்டா சுரன்படச் 

          செஞ்சிலை வளைத்துநின்றாள் 

திக்கெட்டி னுஞ்செலச் சிங்கவாகன முண்டு  

          தேவர்க்கு  யாவர்க்குமே 



அம்மைகண் சீறிடில் வேறுதிக்கி லையறிந்

          தம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(63)

____________________________

என்றைக்கு நீங்காது நின்தனிர வென்னம்மை 

          இன்னருள் கிடைக்கிலேகும் 

எறுழ்வலித் தக்கன்முன் னிட்டசா பத்தினால் 

          எய்துகய ரோகமும்போம் 



கன்றிப்பு கைந்துவெங் காளந்து டிக்கின்ற 

          கட்செவிக் கணபணநெடுங் 

காகோதரப் பகையு(ம்) மாறுமுட லில்படு 

          களங்கமுந் தீர்ந்துவிடலாம் 



துன்றிப்பொ லிந்தகலை நிலைபெறப் பெறலுமாம் 

          சுரராசன் முதலெவர்க்கும் 

துரந்தரப் பட்டமும் சுகவாழ்வு மின்பமும் 

          தூயவிவள் கருணைமகிமை 



யன்றிக்கி டைக்குமோ வேண்டிய தெலாந்தருவ 

          ளம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(64) 

_______________________

கடற்புவி வழுத்து மலயத்துவச னுக்குமொரு 

          கன்னிகையெனப் பிறந்தாள்

கன்னிநா டாள்கின்ற தென்னர்கோன் மரபிற்கோர் 

          காரணமெனச் சிறந்தாள் 



மடற்கமல பாதாதி கேசவரை தன்னுடைய 

          வடிவழகு பத்திபாய 

மன்னுமோங் காரத்துள் நிலையெனக் கண்ணாடி 

          வைத்துனைப் பார்க்கவென்றோ 



திடப்பட உயிர்ப்பயிர் வளர்க்குமவள் செய்கையைச் 

          சிந்தித்தி யம்பலாமோ 

செப்புமுன் பழமைத் தவங்களோ அறிகிலேந் 

          திருவுளமகிழ்ந் தழைத்தாள் 



அடற்புலி யுடைப்பர னிடப்புடை மடப்பிடியொ 

          டம்புலீ யாடவாவே!

அல்லிமலர் வல்லி தொழும் வில்வவன வல்லியுடன்  

          னம்புலீ யாடவாவே! 						(65)

____________________________ 

விண்டலம டங்காத சண்டானி லம்புரவி 

          வேகந்தழீஇக் கொளத்தேர் 

விசைபட நடாத்துமொரு பகலவனிருக் கவவன் 

          வெய்யவனெனத் தெளிந்தோ 



மண்டலமெ டுத்தமுத கிரணனென் றுனையோதும் 

          வண்மையை யுணர்ந்துதானோ 

வலக்கணவ னார்தமதிடக் கண்ணென வெண்ணியோ 

          வருகவென்று னையழைத்தாள் 



துண்டமதி தீரலா முழுமதிய மாகலாந் 

          துண்ணென்ன வருதியாகில் 

சுவர்க்கத் தலத்திடைச் சுரர்கள்குரு பன்னியைத் 

          தொட்டபாவமு மொழியுமே 



அண்டர்வான் முகடளவு வெள்ளிவெற் புடையவளொ 

          டம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(66)

__________________________

சொன்னபடி யிப்படியி லெய்தினால் வெள்ளருவி 

          துள்ளருமி ராமதீர்த்தத் 

துறைபடிந் தாடலாஞ் சரபங்க மாமுனி 

          சுனைப்புனல் குடைந்தாடலாஞ் 



சன்னிதிப் பூஞ்சுனை யாடலாங் கம்புசெறி 

          சம்புநதி நீராடலாந் 

தழைகின்ற வில்லுவத் தண்சோலை நீழலில் 

          சார்ந்துதகை தீர்ந்துவிடலாம் 



பொன்னுலவு திரிகூட மும்பொதிய வெற்புமிரு 

          புடைதயங்கப் பொலிந்த 

பூஞ்சிகர வெள்ளிப் பொருப்பில் புராதனன் 

          பொற்றாள் பணிந்துய்யலாம் 



அன்னபூரணி வளைசை யம்பதியி லம்பிகையொ

          டம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(67)

________________________

மேகக் கருங்களிறு கைக்கொண் டெடுக்குமொரு 

          வெண்சுதைக் கவளமேயோ 

வேனில்வேள் தீபமோ கண்ணாடி யோவொற்றை 

          வெள்ளைவட்டக் கவிகையோ



மாகற்ப காடவிமடந் தையர்மலர்க் கையில் 

          வைத்தாடு மம்மானையோ 

வான்மீயுடுக் கள்பூத் தொளிர்கின்ற வாகாச 

          வாவியில் புண்டரிகமோ 



பாகப் படுத்துமமு திட்டபொற் றளிகையோ 

          பகரிலென் றெண்ணியெண்ணிப் 

பார்த்தவர் திகைப்பதை நிவிர்த்திசெய வெண்ணியோ 

          பாரிலுனை வருதியென்றாள் 



ஆகப் படைக்குமிவள் வேண்டிய தெலாந்தருவ 

          ளம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(68)

________________________ 

தேனேறு கொன்றைப் புராதனன் றிருமுடி 

          பொறுத்ததுன் சிறியவடிவம் 

தேவர்தே வாதியர்கிரீ டம்பொறுத் ததிவள் 

          சிற்றடிப் பொற்றாமரை 



வானேறு கொடுமுடிப் பூச்சக்ர வாளகிரி 

          வட்டத்துணீ நிறைந்தாய் 

வாக்குமன மெட்டாத நிலையிலே நின்றிவள் 

          மனோன்மணீ வடிவமானாள் 



மீனேறு சசியெனப் பேருனக் கம்மைகொலு 

          வேளைகண் டேவல்செய்யும் 

விண்ணில் புலோமசை யுமப்பேர் படைத்தலால் 

          மேன்மையென்னோ படைத்தாய் 



ஆனேறு கொடியுயர்த்த வளடிவணங் கிவந் 

          தம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(69)

___________________________________ 

பந்தமில் கலைக்கோட்டு மாமுனி பகர்ந்தபடி 

          பயில்புத்ர காமேட்டிசெய் 

பணைமருப் புப்பொருப் பாயிரத் தொகையில் 

          மேற்படுமுயர் அயோத்திவேந்தன் 



எந்தவன முந்திரிந் திரவுவேட் டைக்குழன்று 

          ஏமாந்து மையிருட்டில் 

பாயவெய்து குருபுத்திரன் குண்டிகைப் புனலோசை 

          இருசெவிபடப் பொறாமல் 



வந்தொரு கைக்களி றெனச்சிலை வளைத்ததால் 

          வந்தபழியைத் தவிர்ப்பான் 

மாதவத்தால் கண்டு பூசித்த வெள்ளிவரை 

          வரதனொடு வீற்றிருந்தாள் 



அந்தரத் துழலுமுனை வருதியென் றனள்கருதி 

          யம்புலீ யாடவாவே! 

அல்லிமலர் வல்லிதொழும் வில்வவன வல்லியுட 

          னம்புலீ யாடவாவே! 						(70) 

______________________________


 8. அம்மானைப் பருவம் 


ஒளிதூங்கு செக்கர்மணி யம்மானை யாட்டொழிந்து 

          ஒண்முத்தவம் மனையெடுத்து 

ஒவ்வொன்றும் விளையாடு மவ்வேலை செங்காந்தள் 

          ஒப்பல  வெனச்சிவந்த 



கிளிதூங்கு கைக்கிடை புகக்கதிரெ றிக்கின்ற 

          கிளர்மணியம்மா னைபொருவக்

கிரணப் பனிப்பகை யெனக்கண்டு விடுதலில்

           கெண்டைக்கெ திர்ந்தகருணைத் 



துளிதூங்கு மைக்கண் ணொளிபாயத் துளங்கித் 

           துளங்குங் களங்கவட்டச் 

சோமக்குழா மெனக் கண்டோர் திகைப்பத் 

          தொகைப்பட நிறைந்துநறவுண்டு 



அளிதூங்கு பூங்குழல் செல்வியுட னென்னம்மை 

          அம்மானை யாடியருளே! 

 அயிராணி யயிராணி வாணிபணி கலியாணி 

          அம்மானை யாடியருளே! 						(71)

_______________________________ 



எம்மாதி ரத்திருளு மொக்கச் சுருட்டிவிடும் 

          எரிமணிப்பட நெடும்பாம்பு 

இரசதக் கொடியொடு துவர்க்கொடி கள்சுற்றி 

          வைத்தென்னத் தழைத்தசடிலச்



சும்மாடு கட்டிச் சிவன்சுமக் குங்கங்கை 

          துண்ணென வணங்கிநின்று 

சுருதிமிருதி கள்கருதி யறியாத சிற்றடி 

          தொழப்பெற்ற  தெம்பேறெனச் 



செம்மாந்து பேருவகை மீப்பெருகி வழியத் 

          திரைக்கரத் தாலெடுத்துச் 

செறிகுமி ழியம்மானை யாட வவ்வாடல் 

          சிறப்பிற்கு முடிதுளக்கும்



அம்மானை வைத்தகை யம்மானை மேவுமயில் 

          அம்மானை யாடியருளே! 

அயிராணி யயிராணி வாணிபணி கலியாணி 

          அம்மானை யாடியருளே! 						(72)

______________________________



இருமுழந் தாள்மடித் திடையிடை பதம்பெயர்த் 

          திருசிலைப்புருவ நெறிவைத் 

தெறிவேலெனக் கண்கள் எங்கெங்கு நோக்கிநின் 

          றேந்துபொற் காந்தளங்கைத் 



திருமலர் தனித்துயர்ந் தொளிர்கின்ற மரகதத் 

          திருமேனி சலனமின்றிச் 

சீர்பட வசைத்துமுக மண்ணாந்து கைம்முறை 

          திறம்பாதிலக் கமேற்றிப்



பரிபுரமு(ம்) மேகலையும் வெள்வளையு மோலிடப் 

          பட்டுத்தரீய மசையப் 

பனுவலாட்டி யுமலர்ப் பாவையும் பாங்குறப் 

          பச்சைக்கலாப மயில்போல் 



அருவிசொரி கயிலைமலை அம்மானை வாழ்த்திநின் 

          றம்மானை யாடியருளே! 

அயிராணி அயிராணி வாணிபணி கலியாணி 

          அம்மானை யாடியருளே!						(73)

_______________________________ 



விசைபட்ட பைங்காந்த ளங்கரத் தம்மானை 

          மீமிசைப்பட்ட போழ்தில் 

விண்பட்ட சக்ரவாகத் தொகுதி யொத்தன  

          விருப்பொடு திரும்பிவரலால் 



இசைபட்ட பூங்குமுத வொண்முத்த நகைவதனம் 

          எழுசந்திர விம்பமென்றே 

எண்ணிச் சகோரங்கள் வெண்ணிலா வுண்ணலாம் 

          எனவெண்ணி வருவதொப்பாம் 


திசைபட்ட வும்பர்வான் வழியினிடை வரலின் 

          இந்திரனிளைப் பால்நடக்குஞ் 

செய்கையென் றெண்ணலா மெனவாணி துதிசெயத் 

          திருவுளத் துவகைபொங்கி 



அசைபட்ட சிற்றடி மறைச்சிலம் பார்ப்பநீ 

          அம்மானை யாடியருளே!

அயிராணி அயிராணி வாணிபணி கலியாணி 

          அம்மானை யாடியருளே! 						(74)

_____________________________ 



மோட்டாமை துஞ்சுங் கருந்தெளி தனில்குட 

          முலைக்கடைசி மார்கள்கூடி 

முடிநாறு எடுத்துநட் டொண்புன னிறைத்திட 

          முருத்துக்குருத் துயிர்த்துக் 



காட்டாவுடல் கூன்நிமிர்ந் தெழுந் தள்ளிலை 

          கறுத்துத்தழைந்து குழைவாய்க் 

கால்கொண் டெழுந்துமதி யமுதமுட் புகலும் 

          கமஞ்சூலுளைந் துகதிரீன்று 



ஈட்டாவரும் பெரும்பால் கொண்டு பச்சைமணி 

          ஈர்ங்குலைவெண் முத்தஞ்சொரிந் 

தீன்றபுவியைத் தலைவணங் குவதுபோல் கவிழ்ந்து 

          இன்னல்தீர்செந் நெல்நிரைகண் 



டாட்டாடு மள்ளர்கிளை மிகுபழன வளைசையுமை 

          அம்மானை யாடியருளே! 

அயிராணி அயிராணி வாணிபணி கலியாணி 

          அம்மானை யாடியருளே! 						(75)

__________________________



வேறு 

பொருளுணரும் சிவஞானத் தேனே! பொற்கலை 

                 யான்றனக் கிளையமானே! 

வரமுதவும் பெருங்கருணை யாறே! 

                    மலையரசி பெற்றெடுத்த பேறே! 

இரவுதவிர் கற்பகப் பூங்காவே! எங்கு(ம்) 

                      நிறைந்தார்க் கினியவாழ்வே! 

அருள்நிதியே கலியாணித் தாயே 

                      அம்மானை யாடியருளு வாயே! 		(76)



கொம்பனையார் புனல்மொண் டெடுத்த 

                    குடத்தில் தடத்தில் மலரிடத்தில் 

வெம்புசுடர் மறைகாப் புளினமேட்டில் 

                    மலர்கோட் டில்முல்லைக் காட்டில் 

செம்பதுமத் தளையவிழ் பழனச்சேற்றில்
 
                     வளர்நாற்றில் வாழைத் தாற்றில் 

அம்பணிலம் ஊர்வளைசைத் தாயே 

                      அம்மானை யாடியருளு வாயே!		(77) 



பையரவில் துயிலைய னோடு பனிமலர் 

                    புத்தேளிரும் பராவத் 

துய்யமறை எங்கோவென் றரற்றத் 

                      துள்ளுநீர் வெள்ளி வரைப்புறத்தில் 

மெய்யடியார் தம்பிறவி மாற்ற வில்வ 

                       வனத்தினில் வந்துதித்த 

ஐயர்மகிழ் கலியாணித் தாயே 

                         அம்மானை யாடியருளு வாயே! 	(78)



முகந்தமுதம் ஊறுபிறை வேணி முடங்கு 

                     வளையிலேறு சறுவாணி 

பகர்ந்து மறைதேடிய பவானி 

                  பரம்பொருளை மேவுமபி மானி 

இகம்பர மெலாமுதவு வாணீ எனுங்கவிஞர் 

                  நாவிலுறை வாணி 

அகண்ட பரிபூரண கலியாணி 

                     அம்மானை யாடியரு ளாயே! 			(79)



பன்னாளு(ம்) நான்மறைகள் தேடும்

                   படநாக வார்கழலி னானைப் 

பொன்னாடு தேடுபெரு வாழ்வைப் 

                     புண்ணாறு சூலமுடை யானைத் 

தொன்னாளி ராமனொடு தாதை 

                      சொன்மாரி தூயடி பராவும்  

அன்னானை மேவிய பெண்ணீயே 

                       அம்மானை யாடியரு ளாயே!		(80) 

	_______________________________________


 9. நீராடற் பருவம் 


மாலைக் கருங்குழல் சைவல நிகர்ப்பமணி 

          வார்குழைகள் வள்ளையொப்ப 

வாள்முகம் பங்கேருகம் பொருவ மைக்கண்கள் 

          மடல்நெடுங் குவளைமானப் 



பாலைப் பொருந்துநகை வெண்முத்த முறழ்தரப் 

          பணிமிடறு பணிலமேய்ப்பப் 

பவளவிதழ் குமுதங் கடுப்பப் படாமுலைகள் 

          பற்பமுகிழங்கள் புரையக் 



கோலக் குறுஞ்சுழி யொழுங்குபடு உரோமநிரை 

          கோகனக நாளமாகக் 

கோதையர் நெருங்கலா லொழுகுதீம் புனல்மலர்க் 

          கூட்டமெனும் அவர்கநடுவில் 



காலைச் செழுங்கமல வாள்முகத் தன்னமே 

          கங்கை நீராடியருளே! 

கலியாண சுந்தரக் கடவுட் பெண்அமுதமே! 

          கங்கை நீராடியருளே! 						(81)

_______________________________



சுற்றமொடு தந்தைதா யில்லியை யொருத்தனைச் 

          சூலாயுதக் கடவுளைத் 

துரிய துரியாதீத மொக்கக் கடந்திட்ட 

          தொல்லையா மெல்லைவெளியில் 



குற்றமில் குணத்தனைக் கூவிள வனத்தனைக் 

          கொழுமலர ருச்சனைசெய்வான் 

கோதற்ற மாமுனிவன் வேண்டலிற் றெண்டிரை 

          கொழித்துச் செழித்துவரலால்



அற்றமில் சிறப்புடைய வெள்ளிவரை யாதியாய் 

          அள்ளிக்கொள் வெள்ளருவிநீர் 

அலைகடனை நதிவரையி லாறிடத் துற்பவித்து 

          அடியவர்க் கருள்புரிதலால் 



கற்றவர்கள் வரநதி யெனத்துதிக் கப்பெற்ற 

          கங்கைநீ ராடியருளே! 

கலியாண சுந்தரக் கடவுட்பெண் அமுதமே! 

          கங்கைநீ ராடியருளே! 						(82)

________________________



வேறு 



ஒருநாள் ஒருபோது ஒருகணம் விட்டொழியா திருக்கு(ம்) மும்மலத்தர் 

          உள்ளத் தழுக்கும் புறத்தழுக்கும் ஒக்கக் கழுவி ஊழியெனும் 

பெருநாள் தொலைந்துந் தொலையாத பிறப்பு மிறப்பும் தனிதீர்ந்து 

          பேரானந்தக் கடல் மூழ்கிப் பிழைத்தீ டேறத்த ழைத்தபசுந் 

தருநாண் மலரால் மறைகாணாச் சரணாம் புயத்தை அருச்சித்துச் 

          சைவசமயந் தலைநின்ற தகைமை யடியார்களை நயனக் 

கருணாநதி நீராட்டு மம்மை கங்கை நதிநீ ராடுகவே! 

          கலியாணித் தாய் வெள்ளிவரைக் கங்கை நதிநீ ராடுகவே! 	(83)

______________________________



தும்பை முடிக்குஞ் சடைமுடியில் சோமக் கொழுந்து மாரமுதம் 

          சொரியுங் கருணைத் திருநோக்கும் சுருதிபயில் குஞ்சிதத் தாளும் 

பைம்பொன் இமைக்குந் திருத்தோடும் பங்கேருகக் கைச்சுடர் மழுவும் 

          பயிலுந் தனக்குஞ் சேருமெனப் பாதிப்படிவம் பகுத்து பன்றிக் 

கொம்பை முடவெண் பிறைக்கீற்றைக் கொண்டு பெற்றத் தெழுந்தருளும் 

          கொன்றைச் சடையெம் பெருமானைக் கும்பிட் டிறைஞ்சிக் குடவளையூர் 

கம்பை நதிநீ ராடுமன்னம் கங்கை நதிநீ ராடுகவே! 

          கலியாணித் தாய் வெள்ளிவரைக் கங்கை நதிநீ ராடுகவே! 		(84)

		___________________________



அன்னமாடும கன்றுறை வாயி றங்கிப் புறங்கூரி ருட்படலம் 

          அனையகருங் குந்தளப் பந்தி யசையும் பசுஞ்சைவல நிகர்ப்ப 

மின்னுலாவும் தனக்குடங்கள் மிதப்புக் குடங்கள் பொருவமலர் 

          மென்காந்த ளங்கைக்கதிர் வளைகள் வெள்ளை வளைகட் கெதிரொலிப்பத் 

தென்னுலாவும் விழிச் சேலால் செஞ்சேல் வெருவப் பாற்கடலில் 

          திரைதோறுந் தோன்றும் செழுஞ் செந்திருக் குழாம்போல் முருக்கிதழ்வாய்க்

கன்னிமார்கள் புடை நெருங்கக் கங்கை நதி நீராடுகவே! 

          கலியாணித் தாய் வெள்ளிவரைக் கங்கை நதி நீராடுகவே! 		(85)

		____________________________________



சுருதிச் சதுர்மறை ஒலிகெழு மறுகும் சொற்றமிழ் பயிலிடமும் 

          துன்று பொன்மன்றில் நடனஞ்செய் மடந்தையர்சூழ் தெருவும் பெரியோர் 

கருதிப் பணியுங் கடவுளர் விழவும் கன்னியர் காளையர்தம் 

          கடிமண முரசு கறங்கு முழக்கும் கழனித் துழனிகளும்

பரிதிக் கதிர்மறை சோலையு(ம்) மாலைப் பந்தியு(ம்) முந்துபுனல் 

          பன்மல ரோடையு(ம்) மென்மலர் வழிதேன் பாய்நதியும் பொதியு(ம்) 

மருதத் தமிழ்நா டினிது புரந்தவள் வரநதி யாடுகவே! 

          வளைசை நகர் கலியாண சவுந்தரி வரநதி யாடுகவே! 			(86)

		___________________________________



நின்றுபறித்து நெடுங்கொடி வள்ளையின் நெட்டி குதட்டிமண 

          நீலக்குவளை யரும்புக ளேகுமுன் னெட்டிதழ் விட்டெழுதேன் 

முன்றில்கடந்து கருங்கவரி கணமுகில் புரையச் செறியு(ம்) 

          முடவுப்பலவின் அடிக்குள டுக்கிய முட்கனி நெக்குடையச் 

சென்றடிவைப்பச் செஞ்சுளை கொட்டிய தேறல் சிறுகாலில் 

          செருத்தல் பனைமுலை கொட்டியபாலுந் திரைஎறியப் பாயு(ம்) 

மன்றல்பழனத் தென்னாடு டையவள் வரநதி யாடுகவே!  

          வளைசைநகர்க் கலியாண சவுந்தரி வரநதி யாடுகவே! 			(87)

		_________________________________



இனமாய் வைத்தநெடும் பழுவேணியில் லேறியெழுந் துறிதொட்டு

          இட்டகயிற்றை நெகிழ்த்துக் கையில் எடுத்தசெழுந் தயிரைக் 

கனமா வுண்டுதெ விட்டியிறங்குங் காலையில் மழவிடைபோல் 

          கண்டுபிடித் துரலோடு பிணித்துக் கட்டிக் கள்வனெனத் 

தினமாடக் குடமங்கையர் செங்கையின் மத்தால் மொத்துண்டு 

          சிற்றாய்ப் பாடியில் நெய்ம்மண மாறாச்செம் பவளக்கனிவாய் 

வனமாலைத் திருமாலுக் கிளையவள் வரநதி யாடுகவே! 

          வளைசைநகர்க் கலியாண சவுந்தரி வரநதி யாடுகவே! 			(88)

		_______________________________



கானவிநோ தரிடம்பிரி யாதகருங் குயிலே! மயிலே!  

          கைக்களி யானைமுகத்தனை யீன்றதோர் கன்னிமடப் பிடியே! 

பீனபயோ தரபூதர மேந்திய பெண்மையி ளம்பிடியே!  

          பிரணவபஞ் சரமன்னிய வன்னப்பிள் ளையிளங் கிளியே! 

மோனதியான சமாதிசெய் மாதவ முற்று தவப்பேறே! 

          முதுமறை முற்றிய உபநிடதத் துமுழுத்த விழுப்பொருளே!

வானதியாக முழங்கு நெடுந்திரை வரநதி யாடுகவே! 

          வளைசைநகர்க் கலியாண சவுந்தரி வரநதி யாடுகவே! 			(89)

		_______________________________



புண்டரிகத் திலுவந்து வதிந்த பொலஞ்சிறை யோதிமமே!  

          புண்ணியபூ ரணர்நண் ணியவேத புராதனமெய்ப் பொருளே! 

அண்டர்கள் கொண்டவி டாய்தவிரப் பருகாரமு தக்கடலே! 

          அங்கசனுக்கு வரங்கள் கொடுத்த அருட்பொரு ளாகரமே! 

விண்டலமுட்டு நெடுஞ்சிக ரத்தினில் மின்பொதியப் பொலியும் 

          வெள்ளிவ ரைக்குளிர் துள்ளருவிக்குட வெண்பணிலஞ் சொரியும் 

வண்தரளங் களைவண் டலிடுந்திரை வரநதி யாடுகவே! 

          வளைசைநகர்க் கலியாண சவுந்தரி வரநதி யாடுகவே! 			(90)

		__________________________________


 10. ஊசற் பருவம் 


விரிகின்ற தெள்ளொளிப் பவளக் கொழுங்காலின் 

          மேலிட்ட கோலவயிர 

விட்டத்தி லிட்டவட மெண்ணிலா வெண்ணிலா 

          விழுதுவிட் டென்னவீக்கிச் 



சொரிகின்ற குழவிவெயில் மழகதிரெ றிக்கின்ற 

          சுடர்மணிப் பலகைமீதில் 

தோற்றுநின் தோற்றமப் பரிதிமண் டலமிசைத் 

          தோன்றவருஞ் சோதியேய்ப்பத் 



திரிகின்ற கயலெனப் பிறழ்கின்ற துணைவிழிச் 

          சிலைநுதல் கரியகூந்தல் 

செந்தாமரைப் பொன்நின் றாட்ட வெண்டாமரைச் 

          சேயிழைதுதிப் பயிமவான் 



புரிகின்ற மெய்த்தவ மெனப்பெற்ற கன்னிமயில் 

          பொன்னூச லாடியருளே! 

பொற்புருக் கொண்டகல் யாணசுந் தரவல்லி 

          பொன்னூச லாடியருளே! 						(91)

_______________________________



ஒழுகொளிய மாணிக்கமணி முகப்பிடை வெளியில் 

          ஒள்ளொளிய தூணிரண்டும் 

உதயகிரி அத்தமனகிரி யிசைய விடைவிட்டம் 

          ஒளிகொள்பரி வேடமொப்ப 



விழுதெனப் பிறழ்கின்ற தரளவட நிலவாக 

          மேயமகடூக் குழாங்கள் 

வெண்தார கைக்கணம் பொருவப்பொன் மானநடு 

          விரவுபொற் பலகையின்மேல் 



பழகுமின் னமுதவடி வானநின் தோற்றவெண் 

          பனிமதிக் கடவுளொப்பப் 

பத்தர்தஞ் சித்தாந்த காரஞ்சு ருட்டிமெய்ப் 

          பரமாநுபூதி விளையப் 



புழுகொழுகு கும்பக்க தம்பமுலை யன்னமே 

பொன்னூச லாடியருளே! 

          பொற்புருக் கொண்டகல் யாணசுந் தரவல்லி 

          பொன்னூச லாடியருளே! 						(92)

______________________________



பாங்கில் பரப்புமல ரில்லா மலேநின்ற 

          பைங்கோட் டசோக மெங்கோன் 

பாலவிழி யழலினால் தான்பட்ட பாடும் 

          அப்படை மதன் பட்டபாடும் 



தாங்கப் படாதெனத் தவநிலை புரிந்துநின் 

          சரணாம் புயங்கள் தழுவித் 

தண்மலர் சொரிந்திட் டிரண்டறு கலப்புற்ற 

          தகைபோல் சரண் சிவப்ப 



நீங்கப்ப டாதபொற் சிறைவண்டு பண்முரல 

          நெய்த்த நறையூற் றெடுத்து 

நிறைமல ரெனக்கங்குல் பூத்திட்ட மின்மினிகள் 

          நிறைசந்தனச் செழுங்காப்



பூங்கற்ப கத்தருநி கர்க்கும்வளை சைக்கிறைவி 

          பொன்னூச லாடியருளே! 

பொற்புருக் கொண்டகல் யாணசுந் தரவல்லி 

          பொன்னூச லாடியருளே! 						(93)

____________________________



கங்குல்மங் குல்படல மனையகுழல் சரிதரக் 

          கழுநீரலங் கலாடக் 

காவிவிழி போராட வள்ளைப் பொலங்குழை 

          கலந்துபொன் னோலையாடத் 



துங்கவெங் கட்செவித் துத்திப் பணாமுடிச் 

          சுடிகைமா மணிகுயிற்றும் 

சுடிகைச் செழுந்தொடர் துதைந்தாட மரகதச் 

          சோதிவெயில் வீசியாடச் 



சங்குசங் கத்திடை யுயிர்த்த வெண்முத்திட்ட 

          தனவுத்த ரீயமாடச் 

சதுர்மறையு(ம்) முறையி டுந்தாள் சிலம்பாடச் 

          சடாமுடிக் காடளாவிப் 



பொங்குகங் கைப்புனிதர் நெஞ்சூச லாடநீ 

          பொன்னூச லாடியருளே! 

பொற்புருக் கொண்ட கல்யாணசுந் தரவல்லி 

          பொன்னூச லாடியருளே! 						(94)

______________________________



வழியுஞ் செழும்பவள வெற்பென்னும் வெள்ளைவிடை 

          வள்ளலைத் தனிபராவி 

வழிமுதல் தலைமை யோரீடே றுதற்காக 

          மாபகீரத னழைப்பப் 



பழியுங் கொடுந்து யருநீங்கப் பசும்பொற் 

          பருப்பதச் சாரல்வாரும் 

பண்ணவர்கள் துதிசெயுந் தீர்த்திகை கடுக்கும் 

          பனைக்கையில் வளைத்துநிழலைச் 



சுழியுங் கடக்களிறு பிடியோடு கூடித் 

          துளைந்தாடு வட்டமடுவைச் 

சுற்றுந் தரங்கக் கருங்கடல் எனத்தினந் 

          துள்ளருவி பொன்னுமுத்தும் 



பொழியுந் தடஞ்சாரல் வெள்ளிக்கிரிக் கிறைவி 

          பொன்னூச லாடியருளே!  

பொற்புருக் கொண்ட கல்யாணிசுந் தரவல்லி 

          பொன்னூச லாடியருளே!  						(95)

____________________________



உருவப் பெரும்பலகை யிருவினைக் கால்நெஞ்சம் 

          உயர்விட்டமாசை வடமென்று 

ஒழியாம லெளியனேன் போயும்வந் துந்திரியும் 

          ஊசலாட்டொ ழியும்வண்ணம் 



குருவில் சிறந்தநின் மெய்ம்மொழி யிடத்தில்நின் 

          குளிர்கருணை வடமிசைத்துக் 

கூறரிய தானதவ மிருகாலு நிறுவியென் 

          கொடியநெஞ்சம் பலகையாக் 



கருவில் படாதவகை பருவப் படுத்திநீ 

          காக்கக்கருத் திலெண்ணிக்

கடவுள்மா மறைநின்று முறையிட வதீதம் 

          கலந்துநிரு வாணவெளியில் 



பொருவற்ற ஞானங்கொ ழுந்துபடர் கொளுகொம்பு 

          பொன்னூச லாடியருளே!

பொற்புரு கொண்ட கல்யாண சுந்தர வல்லி 

          பொன்னூச லாடியருளே! 						(96)

________________________



கருமிடற் றாலந் துளும்பதிரி சூலம் 

          கபாலங்கரத் திலசையக் 

காகோதரப் பட்டநெட் டுயிர்ப் பச்சடைக் 

          கங்கைநதி பொங்கிவழிய 



அருகினில் கிண்கிணிச் சிறுகலெ னக்கிடந்து 

          அருமறைப் பனுவலார்ப்ப 

அளவற்ற கடவுளர்தம் முடிவினுமோர் முடிவின்றி 

          ஆனந்த நடமியற்றும் 



பரிபுரச் சீறடிப் பதுமத்தி லாறடிப் 

          பறவையை நிகர்த்தபுந்திப் 

 பழவடியர் தொழவருள் பழங்கருணை நாயகர் 

          பழந்தேவர் மாலைசூட்டும் 



புரிகுழல் கற்பகம் பூங்காம வல்லிசெம் 

          பொன்னூச லாடியருளே!

பொற்புருக் கொண்ட கல்யாணசுந் தரவல்லி 

          பொன்னூச லாடியருளே! 						(97)

___________________________



ஒலிகின்ற நான்மறையின் உயர்கிரியை ஞானமென 

          ஓதுபொற் றூணநிறுவி 

உபநிடத விட்டத்தில் விந்துநா தப்பாசம் 

          ஒற்றித்திசைத்து நிலவென்று 



இலகின்ற ஓங்கார வட்டப் பெரும்பலகை 

          இட்டபொன் னூசலேறி 

இனிதி ருந்தாடு முன்சோதித் திருக்கோலம் 

          இளஞாயிறு தயமேய்ப்ப 



மலிகின்ற தெள்ளுபுனல் துள்ளருவி வெள்ளிவரை 

          வாய்முகி லிறங்குசாரல் 

வாயிலகு மாணிக்க வெற்புக்கி டந்தந்து 

          மரகதக் கிளைகிளைத்துப் 


பொலிகின்ற வில்லுவச் சோலையில் கோலமயில் 

          பொன்னூச லாடியருளே! 

பொற்புருக் கொண்ட கல்யாண சுந்தரவல்லி 

          பொன்னூச லாடியருளே!						(98) 

________________________________



சேணூட ளாவுமந் தாகினிச் செஞ்சடைச் 

          சிவபிரான் சித்தாம்புயம் 

திண்பூச லாடவண் டினமூச லாடநறை 

          சிந்துமந்தார மணமும் 



கோணூடெ ழும்பிறைக் கீற்றமுத மூற்றும் 

          குளிர்ந்தபைம் புனலுமாடக் 

குழைகளு வளைகளு மிழைகளு மெதிர்ந்தாடல் 

          கொண்டாட வொளிருவயிரத் 



தூணூடுபச் சைப்பசேல் என்று நின்றிருச் 

          சோதிநிற மூசலாடத் 

துங்கமலை யரசன்மணி முன்றில் புறத்திலொரு 

          தோகைநின் றாடல்போலப் 



பூணூசலா டும்படா முலைக் கவுமாரி 

          பொன்னூச லாடியருளே! 

பொற்புருக் கொண்ட கல்யாண சுந்தரவல்லி 

          பொன்னூச லாடியருளே! 						(99)

_________________________



சேலோக ருங்கண் சிவப்பொழுகு பவளமோ 

          செவ்விதழெனச் செவ்விகூர் 

தெய்வப் பிணாக்கள்வாய்த் தெள்ளமுத முண்டவமரர்  

          சித்தஞ்சிறப்ப முன்னாள் 



மேலோர் கள்மாமறை முழக்கஞ் செயக்கற்பின் 

          மேனையரசன் பிறங்கும் 

வெற்பிற் புகுந்துநன் திருமங்கலம் பூட்டு 

          மேருவரை வில்லிறன்பாற் 



சாலோக சாமீப சாரூப சாயுச்சிய 

          சகலபதமுந் தழைத்த 

தசரதவிரா மீச்சுரம் பெருந் தீர்த்திகைத் 

          தண்ணருவி வெள்ளிவரையாம் 



பூலோக கயிலாச கிரியிலுறை வாய்வாழி 

          பொன்னூச லாடியருளே! 

பொற்புருக் கொண்ட கல்யாண சுந்தரவல்லி 

          பொன்னூச லாடியருளே! 	          	(100)

____________________________


 
கடையம் கலியாணியம்மை பிள்ளைத்தமிழ் முற்றும் 

		--------------------------  xxxxxx  --------------------







This file was last updated on 20 feb. 2021

Feel free to send the corrections to the webmaster. 





