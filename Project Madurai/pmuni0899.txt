





















சங்கரமூர்த்திப் புலவரால் இயற்றப்பெற்ற மாணிக்க வாசகர் அம்மானை / mANikka vAcakar ammAnai by cangkaramUrtip pulavar (in tamil script, unicode format)










சங்கரமூர்த்திப் புலவரால் இயற்றப்பெற்ற 

மாணிக்க வாசகர் அம்மானை

mANikka vAcakar ammAnai by 

cangkaramUrtip pulavar

In tamil script, unicode/utf-8 format




 Acknowledgements: 

Our Sincere thanks go to Tamil Virtual Academy for providing a scanned PDF of this work and to 

Dr. Meenakshi Balaganesh, Bangalore, India for her assistance in the preparation of this work for publication.

Preparation of HTML and PDF versions: Dr. K. Kalyanasundaram, Lausanne, Switzerland.




 © Project Madurai, 1998-2022.

Project Madurai is an open, voluntary, worldwide initiative devoted to preparation

of electronic texts of tamil literary works and to distribute them free on the Internet.

Details of Project Madurai are available at the website

https://www.projectmadurai.org/

You are welcome to freely distribute this file, provided this header page is kept intact.




மாணிக்க வாசகர் அம்மானை 

(சங்கரமூர்த்திப் புலவரால் இயற்றப்பெற்றது)


 Source: 
 

மாணிக்க வாசகர் அம்மானை 

(சங்கரமூர்த்திப் புலவரால் இயற்றப்பெற்றது) 

MANIKKA VACAKAR AMMANAI 

BY SANKARAMURTI 

Edited By T. CHANDRASEKHARAN, M.A.L.T. 

CURATOR, GOVERNMENT ORIENTAL MANUSCRIPTS LIBRARY, MADRAS. 

Under the orders of the Government of 

Madras, 1951 	

Price Rs. 1-2-0 

Government Oriental Manuscripts Series No. 15 

			---------------------------------------------


 Introduction 


This work presents in an easy style the life of MANIKKAVACAKAR alias VADAVURAR or THENNAVAR. He is the son of Sambupadacariyar an ardent leader of Saivism and Sivajnanavatiyar. 



The history of Manikkavacakar is also given in chapters 58-61 of the Thiruvilaiyadal Puranam of Paranjoti and in chapters 27-30 of Tiruvalavayudaiyar Tiruvilaiyadaj Puranam of Perumparra Puliyur Nambi. It is also contained in the Purana of Tiruvadavurar etc. 

This work mainly follows the Purana of Tiruvadavurar with some alterations, for example the well known incident that the Pandiya king caned the Lord is stated as though Vadavurar himself caned the Lord. 



The fact that Manikkavacakar cured the dumbness of the daughter of the Chola king is stated as though the daughter of Mechari, king of Madras, was cured of the same defect. 

This work is also conspicuous for the ommissions of some very famous incidents or events. The fact that Manikkavacakar defeated the Buddhists is not at all mentioned in this. But strange information is given that Manikkavacakar assumed the form of a deer. 
 

As could be seen from the above instances, this gives a slightly different account of the life of Manikkavacakar. 

The work is titled “Ammanai” merely due to the fact that the word “Ammanai” occurs frequently even though it does not conform to the definition of Ammanai in respect of contents or composition. 



AUTHOR. 

This work is said to be composed or written by one Sankaramurti, son of Nallur Nalla Thambi and the younger brother of Namaccivayar. Besides this, no information is found about the author, his literary and religious merits or qualifications. 

The names of places referred to in this work are: 






    1. Vadhavoor (Thiruvathur). 	
 16. Piranmalai. 


  2. Nalloor. 			  	
 17. Cholapuram. (1) 


  3. Kalainagar. 			
 18. Thiruvegambam.


  4. Uttarakosamangai. 		
 19. Thirukkulathangarai. 


  5. Avudaiyar Koil. 
 			20. Vadakkoor. 


  6. Nelveli. 	
 			21. Thirumeyyam. 


  7. Thiruvedagam. 
 			22. Okkur. 


  8. Thiruvadanai. 
 			23. Ainnurrumangalam.


  9. Punalvasal. (1) 
 			24. Kannangudi. 


  10. Ramesvaram. 
 			25. Cholapuram. (2) 


  11. Dhanushkoti. 
 			26. Mandiyur. 


  12. Agnithirtham. 
 			27. Perunturai. 


  13. Punalvasal. (2) 	
 		28. Chidambaram (Thillai 


  14. Madurai. 
 				or Ponnambalam). 


  15. Tiruppattur. 
 			29. Chennappattanam. 





The names of gods mentioned in this work are:- . 




  1. Ganapathi. 	
 		11. Aparanji. 


  2. Velavan. 	
 			12. Pazhambodinathar.


  3. Sarasvathi. 	
 		13. Iramanayakar.


  4. Kalainayagar. 
 			14. Parvathavarthini. 


  5. Chokkar. (1) 
 			15. Kalavairavan. 


  6. Somanayagar. 
 			16. Puvanalingam. 


  7. Mangaibaganathar.
 	 	17. Chokkar. (2) 


  8. Nelvelinathar.. 	
 		18. Minakshi Amman.


  9. Kanthimathi Amman. 
 		19. Vairavamoorthi.


  10. Adanainathar. 
 			20. Avudaiyar.



. 

This work is: printed from a paper manuscript available in the Government Oriental Manuscripts Library Madras, bearing R. No. 1541 in the, Triennial Catalogue-Paper 181"X 9Z" Fol. 49, lines 20. in a page, in Tamil and in good condition, which was restored in 1946-47 from a Palmleaf manuscript described under R. No. 499 (a). This palmleaf manuscript was presented to this library in 1921-22 by Sri Virana Pillai, son of Mariappa Pillai of Tiruvadavoork kottai, Melur Taluk in Madura District. 

My thanks are due to Sri. V. R. Kalyanasundaram Pandit of the library for preparing the Press copy of the work and to Sri. V. S. Krishnan, Tamil Pandit of the library for correcting the proof. 

Madras. 8-11-1951 						T. CHANDRASEKHARAN 

CURATOR. 

			------------------------------------------------


 முன்னுரை 


இந்நூல், பாண்டிய மண்டலத்தைச் சார்ந்ததாய், வைகையாற்றங் கரையின் கண்ணே உள்ள 'வாதவூர், என்னும் ஊரில் சம்புபாதாசாரியர் என்னும் சைவப் பெருந் தலைவனுக்குச் சிவஞானவதியார் என்னும் சைவத்தலைவியிடம் அவதரித்து வாதவூரர், அல்லது, தென்னவர்; அல்லது மாணிக்கவாசகர் என்னும் பெயர்களால் வழங்கப்படாநிற்கும் சிவமகாபக்தரது வரலாற்றினை எளிய நடையில் உணர்த்துகின்றது. 

இவரது வரலாறு, பரஞ்சோதி திருவிளையாடற் புராணம் 58-61 ஆம் படலங்களுள்ளும், பெரும்பற்றப்புலியூர் நம்பி திருவாலவாயுடையார் திருவிளையாடற் புராணம் 27 - 30 ஆம் படலங்களுள்ளும், கடவுள்மாமுனிவர் திருவாதவூரர் புராணத்துள்ளும் ஏனைய சில நூல்களிலும் கூறப்பட்டுள்ளது. 

இந்நூல், பெரும்பாலும், திருவாதவூரர் புராணத்தைத் தழுவியே எழுதப்பட்டுள்ளது எனத் தெரிய வருகின்றது. உதாரணமாக:- மண் சுமந்த படலத்தில் பாண்டியன், பரமனைப் பிரம்பு கொண்டு அடித்ததாகப் பிரசித்தமாய்க் கூறப்படும் வரலாறு இந்நூலில் திரித்துக் கூறப்பட்டுள்ளது. அதாவது, வாதவூரரே பரமனை அடித் ததாகக் கூறப்பட்டுள்ளது. அதற்கொப்ப முன் வரலாறும் சிறிது மாற்றியமைக்கப்பட்டுள்ளது. இதேமுறைதான் திருவாதவூரர் புராணத்திலும் கையாளப்பட்டுள்ளது. 

மற்றும், ஊமையான சோழன் மகளைப் பேசவைத்ததாகக் கூறப்படும் செய்தி மாற்றப்பட்டுச் சென்னப் பட்டணத்து அரசனான மேசரி என்பவனது மகளைப் பேச வைத்ததாக இந்நூலில் கூறப்பட்டுள்ளது. 

புத்தரை வாதில் வென்றதாகக் கூறப்படும் செய்தி இந்நூலுள் கூறப்படவில்லை. 

மாணிக்கவாசகர் மானுருவம் பெற்றிருந்ததாக முன்பு கூறப்படாத செய்தியொன்று இந்நூலுள் கூறப்பட்டுள்ளது. 

இவ்வாறாக, இந்நூல், முன்னூல்களில் கூறப்பட்டுள்ளதை அவ்வாறே சிலவிடத்துத் திரித்துக் கூறுவதாகவும், சிலவிடத்துக் கூறியதை விடுத்துக் கூறுவதாகவும், சிலவிடத்துச் சுருக்கியும் சிலவிடத்து விரித்தும் கூறுவதாகவும், சிலவிடத்துக் கூறாததைக் கூறுவதாகவும் அமைந்துள்ளது. 

இந்நூலுக்கு அம்மானை என்னும் பெயர், ஏனைய அம்மானை நூல்களுக்கு உளது போலில்லாமல், அங்கங்கே சிலவிடத்தில் அம்மானை என்னும் பதம் உபயோகிக்கப்பட் டிருப்பதால் மட்டுமே கொடுக்கப்பட்டுள்ளதாய்த் தோன்றுகிறது. 


 நூலாசிரியர் 
 

இந்நூல் சங்கரமூர்த்தி என்னும் ஒரு புலவரால் பாடப் பெற்றதென்றும், அவர் 'நல்லூர் நல்ல தம்பி' என்பவரது திருக்குமாரரென்றும், நமச்சிவாயர் என்பவரது இளைய சகோதரர் என்றும் இந்நூலின் முன்னுரையால் தெரியவருகிறதேயன்றி, நூலாசிரியரைப் பற்றிய வேறு செய்தி ஒன்றும் புலப்படவில்லை. 

இந்நூலுள் குறிப்பிடப்பட்டுள்ள தலங்களும் ஊர்களும் : 




  1. வாதவூர் (திருவாதூர்) 	
	16. பிரான்மலை


  2. நல்லூர் 
				17. சோழபுரம் (1) 


  3. காளைநகர் 	
		18. திருவேகம்பம் 


  4. உத்தரகோசமங்கை 	
	19. திருக்குளத்தங்கரை


  5. ஆவுடையார் கோயில் 	
	20. வடக்கூர்


  6. நெல்வேலி 
			21. திருமெய்யம் 


  7. திருவேடகம் 			22. ஒக்கூர் 


  8. திருஆடானை 	
		23. அஞ்ஞற்றுமங்கலம் 


  9. புனல்வாசல் (1) 	
		24. கன்னங்குடி 


  10. இராமேசுவரம் 	
		25. சோழபுரம் (2) 


  11. தனுஷ்கோடி 	
		26. மண்டியூர்


  12. அக்கினி தீர்த்தம் 
		27. பெருந்துறை 


  13. புனல்வாசல் (2) 	
		28. சிதம்பரம் (தில்லை 


  14. மதுரை
 					பொன்னம்பலம்) 


  15. திருப்பத்தூர் 	
		29. சென்னப்பட்டணம் 




தெய்வங்கள் 




  1.	கணபதி  
				11. அபரஞ்சி	


  2.	வேலவன் 
			12. பழம்போதிநாதர்


  3. சரசுவதி 	
			13. இராமநாயகர்


  4. காளை நாயகர் 	
		14. பருவதவர்த்தனி


  5. சொக்கர் (1) 	
		15. காலவைரவன்


    6. சோமநாயகர் 	
		16. பூவாணலிங்கம்


  7. மங்கைபாகநாதர் 	
		17. சொக்கர் (2)


  8. நெல்வேலிநாதர் 
			18. மீனாட்சியம்மன்


  9. காந்திமதியம்மன் 
			19. வயிரவமூர்த்தி


  10. ஆடானை நாதர் 
		20. ஆவுடையார் 






இந்நூலைப் பதிப்பிக்கத் துணையாயிருந்த பிரதி, இந்நூல் நிலையத்து மூவருடக் காட்லாக்கு 1541-ஆம் நம்பரில் வருணிக்கப்பட்டுள்ளது. 98 பக்கங்கள் கொண்டது. இது, மூவருடக் காட்லாக்கு 4990 ஆம் நம்பரில் வருணிக்கப்பட்டுள்ள ஓலைச்சுவடியைப் பெயர்த்து எழுதிவைக்கப் பெற்றதாகும். அந்த ஓலைப் பிரதி 1921-22-ஆம் வருஷத்தில், மதுரை ஜில்லா, மேலூர் தாலூகா, திருவாதவூர்க் கோட்டையைச் சார்ந்த மாரியப்பப் பிள்ளையவர்களின் திருக்குமாரர் வீரணப்பிள்ளை யென்பவரால், இந்நூல் நிலையத்துக்கு வெகுமதியாக அளிக்கப்பட்டதாகும். 82 ஏடுகளைக் கொண்டுள்ளது. 22-ஆம் ஏடுமட்டும் காணப்பெறவில்லை. ஆயினும், கதைத் தொடர்ச்சி விடுபட்டதாகத் தெரியவில்லை. 64 முதல் 82 வரையான ஏடுகளுக்கு, அவ்வோலை எழுதினோரால் எண்ணிக்கை கொடுக்கப்பெறாது, வேறொருவரால் கொடுக்கப்பட்டுள்ளது. அதுவும், அப்பொழுது ஏடுகள் பிறழ்ந்து இருந்த நிலையிலேயே கொடுக்கப்பட்டுள்ளது. ஏடுகள் கதைத் தொடர்புடன் இருக்கின்றனவா என்பதை நோக்கி வரிசைப் படுத்திக் கொடுக்கப்பெறவில்லை. ஆகையால், அப்பக்கங்களிலுள்ள கதைப் பகுதி முன்னும் பின்னுமாக மாறுபட்டுளது. இக்குற்றம், இதைப் பெயர்த்து எழுதிய பிரதியிலும் 79-98-ஆம் பக்கங்களில் காண்கிறது. ஆயினும் அப்பகுதி இந்நூலில் ஒழுங்குபடுத்தப்பட்டு முறையாகவே வெளியிடப்பட்டுள் ளது. 

மூவருடக் காட்லாக்கு 4996 ஆம் நம்பரில் மற்றோர் பிரதியுமுள்ளது. அது முற்றுப் பெறாததாம். 1-13 ஏடு களே உள. 

இதனை மூலச்சுவடியிலிருந்து பிரதிசெய்து, அச்சிடுவதற்கு உரிய முறையில் திருத்தம் செய்து தந்த இந்நூல்நிலைய பண்டிதர்கள் ஸ்ரீ V. R. கல்யாணசுந்தரம், ஸ்ரீ - V. S. கிருஷ்ணன் ஆகியோர்க்கு என் நன்றி உரியதாம். 

சென்னை. 8-11-51 			      		தி. சந்திரசேகரன். 

			--------------------------------------------------------


 "மாணிக்கவாசகர் அம்மானை" 

அல்லது  "தென்னவர் வரலாறு" 


 காப்பு 
 

தென்னவன் பிரமாதி ராயன் திருக்கதை யம்மானை யாகச் 

சொன்னபின் றுயரம் நீங்கிச் சுகமுடன் வாழ்ந்து நன்றாய் 

மன்னவன் செங்கோ லோங்கி மகிழ்ச்சியா யிருப்ப தற்குக் 

கன்னமா முகத்தோன் றொந்திக் கணபதி காப்புத் தானே. 



முன்னுரை 

வாதவூர் தன்னில் மறையோ னெனவேதான் 

வேதியர்கள் தங்கள்குலம் விளங்கவே வந்துதித்த 

சைவத் தலைவன்றன் தேவியவள் தன்வயிற்றில் 

தென்னவனார் தாம்பிறந்த செல்வத் திருக்கதையை 

5. 	யெல்லோரும் தான்கேட்க வின்பமுடன் பாடுதற்குச் 

சுத்தன் றிருமகனே ஆயோன் மருகோனே 

வெற்றிமயி லேறிவரும் வேலவர்க்கு மூத்தோனே 

சத்திக் கணபதியே தையநல்லாள் புத்திரனே 

.	அப்ப மதிரசந்தா னவல்பொரிக ளெள்ளுருண்டை 

10.	எப்போதும் நான் படைக்க வெனக்குவிடை தாருமையா 

கன்னமதக் களிறே கற்பகமே முன்னடவாய் 

ஐங்கரனுக் கிளைய வையா பழநிமலை 

முத்திக்கு வெற்றி மயிலேறுஞ் சேவகனே 

வேறுவினை வாராமல் வேலவனே முன்னடவாய் 

15.	இந்தக் கதையை யெளியேன் நான் பாடுதற்கு 

வாக்குமிகத் தந்தருளும் வாலை சரச்வதியே 

என்றன் குருவேயெனை யீன்றெடுத்த சற்குருவே 

நல்லூரி னல்லதம்பி தருநமச்சி வாயனுக்குச் 

சகோதரமாய்ப் பின்னுதித்த சங்கர மூர்த்திமைந்தன் 

20.	பாடு மடியேன் பரங்கிரிநா தன்றுணையாய் 

அறிந்து மறியாம லடியே னுரைத்ததமிழ் 

புன்சொல்லே யானாலும் புலவோர் பொறுத்தருள்வர் 

பாடும் புலவோர்க்குப் பதம்பணிவேன் நானடியேன் 

பெரியோர்கள் பாதமதைக் கொண்டே நான் திருமுடிமேல் 

25. 	தென்னவனார் தாம்பிறந்த செல்வத் திருக்கதையை 

எல்லோரும் தாங்கேட்க வின்பமுடன் பாடுகிறேன். 

முடைய ணிைப்போது மிகவாங்கள் சொல்லாமான் 




 நூல் 
 

திருவாதூர் வாழ்கின்ற செல்வப் பிராமணரில் 

சாதி மறையோன் சைவத் தலைவனவன் 

சைவத் தலைவன் றன்தேவி மின்னனையாள்  

மண்ணனையாள் தன்னுடனே வீற்றிருந்தான். அம்மானை 

5. 	இருவருமாய் வாழ்ந்து விருந்தார்கள் சிலகாலம் 

பாதி வயதளவும் பாலகரு மில்லாமல் 

சாதி மறையோரிற் சைவத் தலைவனவன் 

சலித்து முகம்வாடத் தானிருக்கும் வேளையிலே; 

தவசியின் வரவு 

வந்தா னொருதவசி மாயோகி யந்நேரம் 

10.	கண்டான் றலைவன் கருணையுள்ள யோகிதன்னை 

பாதம் பணிந்தவரைப் பன்முறையுந் தண்டமிட்டு 

புத்திரவாஞ் சையெனக்குப் பொறுக்க முடியவில்லை 

சந்ததியு மெந்தனுக்குத் தானருள வேண்டுமென்றான் 

அந்த மொழி கேட்டு அருள்புரிவார் யோகியுந்தான் 

15. 	தப்பாம லுன்றனுக்குச் சந்ததியு முண்டாகும் 

அப்பால்நா முன்றனுக்கு ஓரறிவு சொல்லநீகேள் 

நம்முடைய கையில் நல்ல செம்பொ னொன்றுண்டு 

இருப்பதுகா ணிப்போது ஈகுவோ முன்றனுக்கு 

அந்தப் பொருளை யறிவால் மிகவாங்கி 

20.	உற்றதொரு பொருளை யொருவருக்குஞ் சொல்லாமல் 

பத்திரமாய் வைத்திருக்கப் பாலகனும் தான் பிறப்பான் 

பாலக னவன்றனது பதினைந்தாம் வயது தன்னில் 

பத்திரமாய் வைத்தவிதை பாலகனுக்கு நீகொடென்று 

கொடுத்துவிட்டுப் போனார் கோலத் தவசியுந்தான்; 



தென்னவர் பிறப்பு 

25. 	சந்நியாசி யார்கொடுக்கத் தான்வாங்கிப் பத்திரமாய் 

வைத்திருந்தா னேதலைவன் மாயோகி சொற்படியே

சொல்லியவர் போயும் துலங்க வெகுநாளாய் 

சந்ததியு மில்லாமல் சலித்து முகம்வாடத்

தன்றேவி மின்னனையைத் தானே வரவழைத்துச் 

30. 	சந்நியாசி யார்மொழியுந் தவறிற்றே நங்கைநல்லீர் 

புத்திரனு மில்லாமற் போனோ மிளங்கொடியே 

என்றுசலிப் பாயவனு மேந்திழைக்குத் தானுரைக்கத் 

தலைவ னுரைத்தமொழி தையல்நல்லாள் தான்கேட்டுச் 

சந்நியாசி யார்மொழியிற் தப்பிதங்கள் வாராது 

35. 	ஈசுவரனே யுண்டென்று இருந்தோமே யாமாகில் 

சந்ததியு முண்டாகுந் தலைவரேநீர் மயங்காதீர் 

என்று அவள்கூற வின்பமுடன் தென்னவனும் 

மெய்யென்று எண்ணி மீண்டுமவ னீதுரையான் 

புத்திரனை வேண்டிப் புரிசடையோ னைநோக்கி 

40. 	மெத்தத் தவசிருந்து மெய்நோன்பு தானிருந்து 

ஈசுவரனே நீர்தாமு மெனக்குதவி செய்யுமென்று 

பாரமவர் மேற்போட்டுப் பாங்காய்த் தவசிருந்தார் 

ஈசுவரரு மப்பொழுது விவர்க்குதவி செய்தனரால் 

மின்னனையாள் வயிற்றில்மிக்க கருப்பமது முண்டாச்சு 

45. 	தன்மனையாள் தன்வயிற்றில் கருப்பமுண் டானதனால் 

தலைவன் மனமகிழ்ந்து தானிருந்தான் அம்மானை 

பத்துமா தஞ்சுமந்து பாவையரு மப்பொழுது 

புத்திரனை யீன்றெடுத்தாள் பூவையரு மப்பொழுது 

பிள்ளை பிறந்தசெய்தி கேட்டுப் பிரியமுடன் 

50. 	தலைவன் மனமகிழ்ந்து தானிருந்தான் அம்மானை 

சந்தோஷ மாகத் தானங்கள் பண்ணவெண்ணிச் 

சாதி மறையோரைத் தானே வரவழைத்துத் 

தானங்கள் பலகொடுத்துத் தானனுப்பி வேதியரைப் 

பிள்ளைமுகம் பார்த்துப் பிரியமுடன் தானிருந்தான். 



நாமகரணம் 

55. 	பிள்ளைக்குத் தான்வயது பிரியமுட னொன்றாச்சுப் 

பேரிட வேணுமென்று பெரியோரைத் தானழைத்து 

நாண்முகூர்த்தும் பார்த்து நலமா யுரையுமென 

வப்பொழுது வேதியர்க ளனைவோருந் தாங்கூடிப் 

பஞ்சாங்கந் தானெடுத்துப் பார்த்தார்க ளப்பொழுது 

60. 	ப....ரைகள் வைத்துப் பார்த்துக் கிரகநீதி 

ஆராய்ந்து நன்றா யவரீது சொல்லுகையில் 

புதன்வார நாளும் பூசநட் சத்திரமும் 

விடிந்தைந்து நாழிகை மீனலக் கினமதுவும் 

பொருந்து மிவருக்குப் பேரிட வென்றுரைத்தார் 

65. 	அந்த முகூர்த்தமதி லனைவோரை யுமழைத்துத் 

'தென்னவன் பிரமராயன்’எனத் திருநாமஞ் சாத்தினராம் 

பேரிட் டுலகறியப் பேச்சிட்டார் அம்மானை 

பேரிட்டுப் பிள்ளைதனைப் பிரியமுட னேவளர்த்தார் : 



மகவின் வளர்ச்சி 

போற்றி வளர்த்தார்கள் புதுமையுள்ள மைந்தனையும் 

70. 	காதுகுத்தி வாளியிட்டுக் கைக்குவெள்ளிக் காப்புமிட்டுக் 

காலுக்குத் தண்டையிட்டுக் கண்ணுக்கு மையுமிட்டுக் 

கண்ணேறு வாராமற் கத்தூரிப் பொட்டுமிட்டுத் 

தூங்குமஞ்சத் தொட்டில் தனில் சுகமாய் வளர்த்தார்கள் 

வளருகின்ற மைந்தன் வயதிரண் டானதுமே 

75. 	தவழ்ந்து விளையாடித் தரையிற் றிரிகிறதைக் 

கண்டு தலைவனவன் கருணை மிகப்பெருகி 

மைந்தனுக்குத் திருட்டிசுற்றி மடிமீது வைத்துவைத்துத் 

தலைவன் மனமகிழ்ந்து சந்தோஷ மாயிருந்தான் 

சந்தோஷ மாயிருக்கத் தலைவன் மகன்றனக்கு 

80. 	வயது மொருமூன்று வந்ததுகாண் அம்மானை 

தத்தி யடியிட்டுத் தடுமாறித் தள்ளாடி 

ஆவலுடன் பாலனவ னய்யர்மேற் றான்விழவே 

வாரி யெடுத்தணைத்து மழலைச்சொற் றான்கேட்டுப் 

புளகித் திருபுயமும் பூரித்தான் அம்மானை: 



செம்பொன்னைத் தேவியிடமீதல் 

85.	இப்படியே யிவர்க ளிருக்கின்ற நாளையிலே 

சைவத் தலைவருக்குத் தன்னறிவு தான்தோன்றித் 

தன்றேவி மின்னனையைத் தானே யருகழைத்துச் 

சந்நியாசி யன்றொருவர் தானருளிப் போனதொரு 

செல்லாப் பணமென்று செம்பொன் னிருக்குதுகாண் 

90.	 உந்த னுடையமைந்த னுற்ற ஆளானதன்பின் 

இந்தச் செழும்பொன்னை யவர்க்கீயு மென்றுரைத்தார் 

பத்திரமாய் வைத்திருந்து பாலனுக்கு நீகொடென்று 

தன்றேவி கையிற் றான்கொடுத்தார் அம்மானை 

தன்கணவன் றான்கொடுக்கத் தையல்நல்லாள் தான்வாங்கிப் 

95. 	பத்திர மாய்ப்பேணிப் பதனமாய் வைத்திருந்தாள் 

வைத்தே யிருந்தவர்கள் வாழ்கின்ற நாளையிலே; 



தேவியின் கனவு 

கன்னியவள் மின்னனையாள் கண்தூங்கும் வேளையிலே 

கண்டாள் கனவதொன்று காரிகையு மந்நேரம் 

ஊருக்கு மேற்குநின்ற வுயர்ந்ததோ ராலமரம் 

100.	வேருடனே சாய்ந்து விழக்கண்டாள் அம்மானை 

கண்டவுட னேயவளுங் கலக்கமுற்றுத் தானெழுந்து 

தன்கணவ னோடேதானுரைத்தா ளந்நேரம் 

கேட்டுத் தலைவனவன் கிலேச மிகப்பெருகிக் 

கிலேசத்தை விட்டுக் கிளிமொழிக்கு ஈதுரைத்தான் 

105. 	கோட்டு முலைமாதே கூறக்கேளிப்பொழுது 

கண்டகனா மெய்யாகாக் காரிகையே நீகேளு 

களவுகண்ட பொன்னுக்குச் சவுடியுண்டோ காசினியில் 

மனக்கவலை வையாதே மறந்துவிடு இப்பொழுதே 

இப்படி யேயிவர்களிருக்கின்ற நாளையிலே; 



சைவத் தலைவன் மறைவு 

110. 	சைவத் தலைவனுக்குத் தான்சுரமுங் கண்டதுவே 

சுரமுமது பாராமல் தோஷமிகக் கண்டதுவே 

வாக்குமது குளறி வாங்கியதே சீவனுந்தான் 

சென்றான் காண்சைவத் தலைவன் சிவலோகம் 

அந்நேரம் மின்னனையு மலறி விழுந்தழுது 

115.	 குத்தி விழுந்து கோவென்றாள் கொம்பனையும் 

மயிரை விரித்தலறி மண்மேல் விழுந்தழுது 

அய்யோ சிவனேநீ யநியாயஞ் செய்தாயே 

மைந்தன் றேட்டுண்ண மகாப்பிரியமா யிருந்தீரே 

மைந்தன் வளருமுன்னே வானுலகம் போனீரே 

120.	பாதிநாள் வாழப் பகவான் பொறுக்கலையே 

என்ன செய்வேனென் றேங்கிவிழி நீர்சொரிய 

குத்தி விழுந்தழுது கூவென்றாள் கொம்பனையும் : 



ஈமக்கடன் 

அந்நேரம் வேதியர்க ளனைவருந் தாங்கூடி 

மின்னனையைத் தானமர்த்தி வேதியர்க ளெல்லோரும் 

125.	சைவத் தலைவனையும் தாமே யெடுத்தடக்கிச் 

செய்யுஞ் சடங்குஞ் சிறப்பாய் முடித்தார்கள் 

பனிரெண்டு நாட்சடங்கைப் பாங்காகத் தான்முடித்துக் 

கருமாதி யெல்லாங் கணக்குடனே தான்முடித்தார் 

பண்ணுஞ் சடங்கெல்லாம் பண்ணி முடித்தபின்பு 

130. 	மின்னனையாள் தன்மகனை விரும்பி வளர்த்திருந்தாள்: 



மகன் பள்ளி சேர்தல் 

வளருகின்ற மைந்தனுக்கு வயதைந்து மானதுவே 

ஐந்தாம் வயதுதன்னி லழகுள்ள மைந்தனுக்குச் 

சிறுகுடுமி வைக்கவென்று சிந்தைதனி லேநினைந்து 

வேதியரைத் தானழைத்து மிக்கமுகூர்த் தங்கேட்டு 

135. 	நன்முகூர்த்த வேளையிலே நன்றாய்க் குடுமிவைத்து 

பள்ளிக்கு வைத்தார்கள் பன்னுந் தமிழறியத் 

தாயாரை யுந்தொழுது தன்குருவைத் தெண்டனிட்டுப் 

பள்ளியிலே தானிருந்து படித்தான்கா ணம்மானை 

பள்ளிக்குச் சென்று படித்துவரும் நாளையிலே 

140.	பிள்ளைகளுந் தாங்கூடிப் பிரமரா யனைப்பார்த்து 

தகப்பன் றனையறியான் தறுதலைய னென்று சொல்லி 

கொட்டி யடிக்கவவன் கூவென் றழுதுகொண்டு 

தாயாரி டத்தில் வந்து தானீது செப்பலுற்றான் 

என்றன் றகப்பனெங்கே யிருக்கின்றார் மாதாவே! 

145. 	என்றனக்கு நீரீதை யிதமா யுரையுமென்றான் 

மைந்த னுரைத்தவிதை மாதாவுந் தான்கேட்டு 

இந்நாள் வரையில்நீ யிப்படியே கேட்டறியாய் 

இன்றைக்கு நீதானு மிப்படித்தான் கேட்டதென்ன 

சொல்வாய் மகனேயென்று துயரமுட னேகேட்டாள் 

150. 	தாயா ரவள்கேட்கத் தானேது சொல்லுவனாம் 

இன்றைக்கு நானித மாகப் பள்ளியிலே 

பாலர்கள் தம்முடனே படித்து யிருக்கையிலே 

எந்தனையு மவர்பார்த்து எல்லோருந் தாங்கூடி 

தகப்பன் றனையறியான் தறுதலைய னென்றுசொல்லி 

15. 	பையன்க ளென்றலையில் பண்புடனே தானடித்தார் 

ஆகையினா லிதையறிய வேணுமெனக் கேட்டேன்நான் 

என்றுமகன் சொல்ல வெழுந்திருந்து மாதாவும் 

மைந்தனைத் தானெடுத்து மடிமீதிற் றானிருத்தி 

உச்சிதனை முகர்ந்து வுடம்பெல்லாம் தான்றடவி 

160. 	மெத்த மனமுடைந்த மெல்லியளு மப்பொழுது 

இந்த வசனமென் காதினிலே கேட்கவென்று 

ஈசுவரனு மென் றலையி லிட்டவிதி யிப்படியோ 

என்று மனதுநொந்து யேந்திழையு மந்நேரம் 

மைந்தன் முகந்தடவி மைந்தனுக் கீதுரைப்பாள் 

165. 	உன்றகப்ப னார்செய்தி யுரைக்கக்கே ளென்மகனே 

சாதி மறையோரிற் சைவத் தலைவனென்று 

பெரும் புகழுடையான் பிரபலனவ னுன்றகப்பன் 

பாதி வயதளவும் பாலகரு மில்லாமல் 

மெத்தத் தவசிருந்து மெய்நோன்பும் தானிருந்து 

170. 	பெருந்தவத்தின் பயனாகப் பெத்தார்கா ணுந்தனையும்

உன்றேட்டுக் காணுமுன்னே உந்தனய்யர் தானுமவர் 

சென்றார் சிவலோகஞ் சேர்ந்தார்கா ணுன்றகப்பன் 

என்றுசொல்ல மாதாவு மியல்புடனே தான்கேட்டு 

என்றலையி லிட்டவெழுத் திதுகாண் மாதாவே

175.	நீர்சலிக்கக் காரணமென் நின்புதல்வ னானிருக்கச் 

சலிப்பதனை விட்டுவிடும் தாயேநீ ரென்றுசொல்லி 

மெத்த மனம்நொந்து மீண்டுபோய்ப் பள்ளியிலே 

சரித்து முகம்வாடித் தானும் படித்துவந்தான் 

படிக்கும் பயல்களுக்குள் பத்திரட்டி புத்தியுடன் 

180.	சகலகலை வல்லவனாய்த் தான்படித்தான் அம்மானை 

படித்துவரும் பாலனுக்குப் பண்பாய்வய தேழாகத் 

தாயா ரதுவறிந்து தன்மகனார் பாலனுக்குப் 

பூணூற் கலியாணம் பொருத்தமுடன் செய்வதற்கு 

நாள் முகூர்த்தம் பார்த்து நலமா யுரையுமென்றாள் 

185.	முகூர்த்தமவர் பார்த்துரைக்க மொய்குழலா ளப்பொழுது  

பூணூற் கலியாணம் பொருத்தமுடன் செய்தனளாம் 

பனிரெண்டு வயதளவும் படித்தான்காண் பள்ளியிலே 

வேதம் புராணங்களும் மிக்கநல்ல சாஸ்திரமும் 

காவியங்க ளுள்ளதெல்லாங் கற்றறிந்தா னம்மானை 

190. 	சகலகலை வல்லவனாய்த் தான்படித்தான் பாலகனும்: 



தாயிடம் செம்பொன் பெறுதல் 

பதினைந்தாம் வயதுதன்னிற் பாலக னவன்றனது 

தாயார் தனைத்தொழுது தானீது கேட்கலுற்றான் 

என்றகப்ப னார்தாமு மிறந்துவிட்டார் மாதாவே 

அவர்தேடுந் திரவியங்க ளுண்டோ வெனக்கேட்டான் 

195.	 மைந்த னவன்கேட்க மாதாவு மீதுரைப்பாள் 

உன்றகப்ப னார்தானு முயிர்போகும் வேளையிலே 

செல்லாப் பணமொன்று சிக்கெனவே தான்கொடுத்து 

உன்றன் மகனார்க்கு உற்றபொரு ளிதுவெனவே

 200.	அந்தப் பொருளொன்று அடைவா யிருக்குதப்பா 

உன்றகப்ப னார்தா னுனக்குவைத்துப் போனதொரு 

செல்லாப் பணமொழியத் திரவியங்கள் வேறிலையே 

யென்று சலிப்பா யெடுத்துரைத்தாள் மாதாவும் 

அந்தமொழி கேட்டவுட னறிவு மிகத்தோன்றி 

205.	யொன்று மறியாம லுரைத்தாயே மாதாவே 

செகமுழுது மிந்தச்செம் பொன்னுக்குத் தான்சரியோ 

வென்று சொலித்தானு மின்பமுடன் றான்வாங்கி 

யன்பாய் முடிந்துகொண்டு மற்றுமவ னீதுரைப்பான்: 



தீர்த்தயாத்திரை 

அன்னையரே நீருமெங்க ளையருமாய் வாழ்க்கையிலே 

210.	 புத்திரனை வேண்டிப் புரிசடையோ னைநோக்கி 

மெத்தத் தவமிருந்து மெய்நோன்புந் தானிருந்து 

என்னையுந் தான்பெற்று இன்பமுடன் றானிருக்க 

என்றேட்டுக் காணுமுன்னே யிறந்தாரே யெங்களையர் 

எங்களையன் தானுமிப்போ யீசர் பதம்பெறவே 

215. 	பாண்டித் தலங்கள் பதிநாலு நான்பார்த்துக் 

குருவினுடைச் சீர்பாதங் கொண்டு சிரசதன்மேல் 

தீட்சையுந் தான்பெற்றுச் செல்லாப் பணஞ்செலுத்திச் 

சொக்கரையுந் தான்றொழுது சுகமாய் வருவதற்கு 

எனக்கு விடைதந்து இன்பமுடன் தானனுப்பு 

220 	மென்றுசொல்லித் தாயா ரிணையடியைப் பூண்டுகொண்டு 

என்னுடைய மாதாவே யெனக்குவிடை தாருமென்றான் 

மைந்த னுரைத்தமொழி மாதாவுந் தான்கேட்டு 

மகனுடைய வல்லமையை மனத்தில் மிகவறிந்து 

ஈசன் மலரடிக்கு யிசைந்திருப்பா யென்மகனே 

225	பூலோகத் தார்தொழவே புண்ணியனாய் நீயிருப்பாய் 

போய்வருக வென்று பொருந்த விடைகொடுத்தாள். 

தாயின் விடைவாங்கித் தான் நடந்தான் அம்மானை 

சென்றான் காணப்பொழுது சீக்கிரமாய்க் காளைநகர் 

காளைநா யகரையும் கருத்தான சொக்கரையும் 

230 	சோமநா யகரையுந் தொழுதுமிகச் சேவைசெய்து 

ஆங்குமோ ராசானை யடிவணங்கித் தெண்டனிட்டுக் 

குருதட்சிணையும் வைத்துக் கும்பிட்டானடி வணங்கி 

கேட்டா னுபதேசங் கிருபையுடன் சொல்லுமென்று 

தட்சிணையைப் பார்த்தவவர் செல்லா தெனவேதான் 

235 	வாங்கி முடிந்துகொண்டு மற்றுமவ னீதுசெய்தான் 

உத்தர கோசமங்கை யுடனே யவனும்வந்து 

மங்கைபாக நாதரையும் மலர்ப்பாதஞ் சேவைசெய்து 

அங்குமோ ராசானை யடிவணங்கித் தெண்டனிட்டுத் 

தட்சிணையும் வைத்துச் செப்புமுப தேசமென்றான்

240 	உபதேசஞ் சொல்ல வுற்றசெழும் பொன்னதுதான் 

சொல்லா தெனவேதான் திரும்பக் கொடுத்துவிட்டார் 

இவர் நமக்கு ஆசா னில்லையென்று தான்நினைந்து 

வாங்கி முடிந்துகொண்டு மற்றுமவ னீதுசெய்தான் 

வந்தான்காண் ஆவுடையார் வாழுஞ்சிவ னாரிடத்தில் 

245 	சிவனார் தனையுந்தன் சிந்தைதனி லேநினைந்து 

அங்குமோ ராசானை யடிவணங்கித் தெண்டனிட்டு 

தட்சிணையை வைத்துச் செப்புமுப தேசமென்றார் 

தட்சிணையைப் பார்த்துச் செல்லா தெனவேதான் 

வாங்கி முடிந்துகொண்டு வந்தான்காண் நெல்வேலி 

250 	நெல்வேலி நாதரையும் நெஞ்சில் மிகவிருத்திக் 

காந்திமதி யம்மனையும் கைதொழுது பூசைபண்ணி 

அங்குமொரு ஆசானை யடிவணங்கித் தண்டனிட்டுத் 

தட்சிணையும் வைத்துச் செப்புமுப தேசமென்றான்

255	உபதேசஞ் சொல்ல வுற்ற செழும் பொன்னதுவும் 

செல்லா தெனவே திரும்பக் கொடுத்துவிட்டார் 

வாங்கி முடிந்துகொண்டு வந்துதிரு வேடகத்தில் 

திருவேட கத்தி லுரை சிவனாரைப் பூசைபண்ணி 

யங்குமொரு ஆசானை யடிவணங்கித் தண்டனிட்டுத் 

தட்சிணையை வைத்துச் செப்புமுப தேசமென்றான் 

260	உபதேசஞ் செய்ய வுற்றசெழும் பொன்னதுதான் 

செல்லாதென வேயாசான் திரும்பக் கொடுத்து விட்டார் 

ஆசான் கொடுக்கவவன் வாங்கி முடிந்துகொண்டு 

யிவர் நமக்கா சானில்லை யென்றுமிகத் தான்நடந்து 

ஆடானை நாதரையு மபரஞ்சி யம்மனையும் 

265 	இருவர்தம் பாதமதை யின்பமுடன் பூசைபண்ணி 

தட்சிணையும் வைத்துச் செப்புமுப தேசமென்றான் 

அங்குமவர் செம்பொன்னைச் செல்லா தெனக்கொடுத்தார் 

திரும்ப வதைவாங்கித் தீரமாய் முடிந்துகொண்டு 

270 	வந்தான்புனல் வாசல்மகா வீசானன் சந்நிதிக்கே 

பழம்போதி நாதரையும் பாங்குடனே பூசைபண்ணி 

அங்குமொரு ஆசானை யடிவணங்கித் தெண்டனிட்டுத் 

தட்சிணையும் வைத்துச் செப்புமுப தேசமென்றான் 

அங்குமவர் செம்பொன்னைச் செல்லா தெனக்கொடுக்க 

275 	வாங்கி முடிந்துகொண்டு மற்றுமவ னீது செய்தான் 

நடந்தான்காணிராமேசுரம் நாயகனூர் சந்நிதிக்கே 

தனுக்கோடி யாடித் தலதீர்த்த முள்ளதெல்லாஞ் 

சென்று வணங்கித் தீர்த்தங்க ளுள்ளதெல்லாம் 

அக்கினி தீர்த்தமாடி ஐந்துநா ளங்கிருந்து 

280 	இராம நாயகரையும் பருவத வர்த்தனியையும் 

காலவயி ரவனையுங் கைதொழுது பூசைபண்ணி 

அங்குமொரு ஆசானை யடிவணங்கித் தண்டனிட்டுத் 

தட்சிணையும் வைத்துச் செப்புமுப தேசமென்றான் 

உபதேசஞ் சொல்ல வுற்ற செழும் பொன்னதுதான் 

285 	செல்லா தெனவே திரும்ப வவர்கொடுக்க 

வாங்கி முடிந்து கொண்டு வழிநடந்தான் றென்னவனும் 

வந்தான் புனல்வாசல் வாழுஞ்சிவ னாரிடத்தில் 

பூவாண லிங்கத்தின் பொற்பாதஞ் சேவை செய்து 

அங்குமொரு ஆசானை யடி வணங்கித் தண்டனிட்டுத் 

290 	தட்சிணையை வைத்துச் செப்புமுப தேசமென்றான் 

அங்குமந்தச் செம்பொன்னைச் செல்லா தெனக்கொடுக்க 

வாங்கி முடிந்து கொண்டு வந்தான்காண் மதுரைக்கு 

மதுரை தனில் வாழும் மன்னவனார் பாண்டியனார் 

பாண்டிக் குமாரி பார்வதிமீ னாட்சிதன்னைத் 

295 	தண்டனிட் டவனுடைய சீர்பாதம் போற்றிசெய்து 

சொக்கரையுந் தான்றொழுது தன்றுயரமெல் லாஞ்சொல்லி 

இருபதுநா ளங்கிருந்து இன்பமுட னவருடைய 

சீர்பாதந் தன்னைச் சிறப்புடனே பூசைபண்ணி 

அங்கு வெகுபேர்க ளாசான்க ளென்போரைக் 

300 	கண்டு தொழுதவர்கள் கால்களிலே தான்வீழ்ந்து 

தட்சிணையும் வைத்துச் செப்புமுப தேசமென்றான் 

தட்சிணையைப் பார்த்துஅவர் செல்லா தெனக்கொடுக்க 

வாங்கி முடிந்து கொண்டு வழிநடந்து தென்னவனும் 

வந்தான் திருப்பத்தூர் வாழுஞ்சிவ னாரிடத்தில் 

305 	சிவனாரைப் பூசைபண்ணி சிந்தைதனி லேநினைந்து 

வயிர மூர்த்தியுடை மலர்ப்பாதந் தண்டனிட்டுத் 

அங்குமொரு ஆசானை யடிவணங்கித் தண்டனிட்டுத் 

தட்சிணையும் வைத்துச் செப்புமுப தேசமென்றார் 

அந்தச் செழும்பொன்னை யவர்செல்லா தெனக்கொடுக்க 

310 	வாங்கி முடிந்து கொண்டு மாதுயரப் பட்டவனும் 

வந்தான் பிரான்மலையில் வாழுஞ்சிவ னாரிடத்தில் 

சிவனாரைப் பூசைபண்ணிச் சிந்தைதனி லேநினைந்து 

அங்குமொரு ஆசானை யடிவணங்கித் தண்டனிட்டுத் 

தட்சிணையும் வைத்துச் செப்புமுப தேசமென்றான் 

315	அங்குமந்தச் செம்பொன் செல்லா தெனக்கொடுக்க 

வாங்கி முடிந்து கொண்டு மாதுயர்ப் பட்டவனும் : 



தாயிடமேகல் 

இத்தனைபேர்கள் தம்மில்நமக் கேற்றகுரு வில்லையென்று

நம்மையா ளுங்குருவை நான்காண்ப தெப்பவென்று 

எண்ணி மனந்தனிலே யேங்கியே தானவனும் 

320 	மன்னும் மனந்தேறிப் பிரியமுடன் தென்னவனும் 

என்றைக்கு ஆனாலு மென்குருவு மென்னிடத்தில் 

வந்து வெளிப்படுவா ரென்ன மனந்தேறி 

வந்தான் திருவாதூர் மாதாவின் றன்னிடத்தில் 

மாதாவைக் கண்டு அவர்பாதந் தண்டனிட்டார் 

325 	தண்டனிட்ட மைந்தனையுந் தேன்மொழியாள் தானெடுத்துக் 

கட்டி யணைத்துக் கன்னத்திலே முத்தமிட்டுப் 

போய்வந்த பொழுதுகண்ட புதுமைகளைச் சொல்லென்றாள் 

மாதாவுந் தான்கேட்க மைந்தனுந் தானுரைக்கக் 

கேட்டவந்த மாதாவுங் கிலேச மிகத்தீர்ந்து 

330 	வாட்டமறச் சிலநாள் வாழ்ந்திருந்தா ரம்மானை: 



பாண்டியனைக் காணுதல் 

வாழ்ந்திருக்கும் நாளையிலே மைந்தனு மீதுரைப்பான் 

என்னையின் னாள்வரையி லிதமாய் வளர்த்தீரே 

உம்மையுநா னிரட்சிக்க வேண்டாமோ உத்தமியே 

பாண்டிய னார்கிட்டே பரிவுடனே நான்போகச் 

335 	சந்தோஷ மாகவே தானனுப்பும் மாதாவே 

மைந்தன் மொழிகேட்டு மாதாவுமீ துரைப்பாள் 

என்மகனே ! நீதா னின்னஞ் சிறியவன்றான் 

பாண்டிய னார்கிட்டே பயமில்லா மல்நீயும் 

பேசி வருவாயோ பிரியமுட னென்மகனே 

340 	இராசாவைக் காணவிது நல்லவய தில்லையப்பா 

இன்னஞ் சிலநாட்கள் சென்றால்நீ அப்பொழுது 

போகலா மென்மகனே யிப்பொழுது வயதல்ல 

வென்ற மொழிகேட்ட வவனீது தானுரைத்தான் 

எந்தன் றிராணிகண்டு மிப்படிநீர் சொல்வீரோ 

345 	மறுத்துமொழி பேசாமல் மனதா யனுப்புமென்றான் 

அந்தமொழி கேட்ட மாதாவு மப்பொழுது 

போய்வரு வாயென்று பொருந்த விடைகொடுத்தாள் 

மாதாவின் விடைவாங்கி வந்தான் மதுரைக்கு 

மதுரைதனில் வந்து மன்னவனாம் பாண்டியருள் 

350 	பாண்டியனைக் கண்டான் பாங்குடனே தென்னவனும்: 



பதவி பெறுதல் 

வந்து கண்ட தென்னவனை மன்னவன் றான்பார்த்தான் 

அவருடைய தீரமுந் திருவழகுங் கண்டபின்பு 

நம்முடைய தேசத்திற்கு நல்லவதி காரஞ்செய்ய 

வல்லவ னிவனேயென்று மனதில் நினைந்துகொண்டு 

355 	தென்னவனைப் பார்த்துச் செப்பினார் பாண்டியனார் 

நம்முடைய தேசத்திற்கு நல்ல வதிகாரம் 

நாமுமக்குத் தான்கொடுக்க எண்ணுகிறே னிப்பொழுது 

உம்கருத் தெனவெமக்கு நீருரையு மென்றுரைத்தார் 

ஏற்றதைநா னப்படியே செய்திடுவே னென்றுரைத்தான் 

360	என்று அவனுரைக்க வீதுசெய்தார் பாண்டியனார் 

தென்னவனார் தன்னைத் திருமுன் னருகழைத்துத் 

தும்பிப் பதக்கமுடன் சொர்ண கடையங்களும் 

பெரிய சாம்பளியும் பீதாம் பரத்துடனே 

முன்கை மூதாரியு முருக்குவளை மோதிரமும் 

365 	முத்துக் கடுக்கன்கள் முகமிலங்கத் தான்பூட்டி 

நாலுவகை வத்திரமும் நலமாகத் தான்கொடுத்து 

முத்திரை மோதிரமும் முறையுடனே தானீந்து 

யானையின்மேல் வைத்தவனைப் படையதுவுந் தான்சூழத் 

தாரைசின்னந் தான்முழங்கத் தம்பட்டந் தானதிர 

370	நடநாடக சாலை நாட்டியங்க  ளாடிவர 

பேரிகை டமாரம் பெரிய துடிமுழங்க 

நகரை வலஞ்சுற்றி நரபாலன் முன்புவந்தான் 

முன்வந்த தென்னவனை முகநோக்கிப் பாண்டியனார் 

ஆசாரந் தனிலிருந்து அதிகாரஞ் செய்யுமென்றார்

375 	போமென் றருள்புரிந்தார் புதுமையுள பாண்டியனார் 

ஆமென் றவன் சொல்லி யாசார வாசல்வந்து 

அதிகாரஞ் செழித்திருந்தா னன்பாகத் தென்னவனும்: 



பாண்டியனேவல் 

அப்படியே சிலநா ளதிகாரஞ் செய்கையிலே 

குதிரைகொள வேணுமென்று கோமானுந் தாம்நினைந்து 

380 	ஒருகோடி பசும்பொன் னெடுத்துமுடிப் புக்கட்டி 

தென்னவனைத் தானழைத்துச் செப்புவார் பாண்டியனார் 

தேசத்துக்குக் குதிரைகள் சீக்கிரமாய் வரவழைத்துக் 

கட்ட வேணுமென்று நம்முடைய கருத்திதுகாண் 

உம்மா லொழியமற் றொருவராலீ தாகாது 

385 	குதிரைகள் தான்வாங்கிக் கொண்டுவாரு மென்றுசொல்லி 

வெகுமதியுஞ் செய்து தானனுப்பத் தென்னவனும்: 

தென்னவன் புறப்பாடு 

குதிரைகள் வாங்கவெண்ணிச் சென்றடைந்தான் தன்னூரைத்

தன்னூரில் தானிறங்கிச் சேர்ந்தான் தன்மாளிகையை 

மாளிகையிற் சென்று மாதாவைத் தண்டனிட்டார் 

390 	தண்டனிட்டு வீழ்ந்த திருமகனைத் தானெடுத்து 

வாழ்வாய் வளர்ந்திருப்பாய் வருவாய்நீ யென்மகனே 

ஈசன் மலரடியை யின்பமுடன் பற்றிவாழ்வாய் 

பிள்ளை பெறுவாய் பெருமாள் பதம்பெறுவாய் 

என்றுசொல்லி வாழ்த்தி யெடுத்தணைத்து மாதாவும் 

395 	சந்தோஷ மாகவே தானிருந்தாள் அம்மானை: 



தாயிடம் விடைபெறுதல் 

ஐந்துநா ளங்கிருந்து ஆறாம்நா ளாம்பொழுது 

தாயா ரிடந்தனிலே தானுரைத்தான் றென்னவனும் 

வந்தாறு நாளாச்சு மாதாவே யிப்பொழுது 

கோமா னிதைக்கேட்டால் கோபிப்பா ரெந்தனையும் 

400 	என்றுமகன் சொல்ல வேந்திழையுந் தான்கேட்டு 

மனதுமிக மகிழ்ந்து கிருபைக் கடலாகிக் 

கோட்டுமுலை மாது கூறுவா ளப்பொழுது 

மாடுதனி லேறும் மாதேவர் தன்னருளால் 

வேறுவினை வாராமல் வெற்றிகொள்வா யென்மகனே 

405, 	தேசமதிற் சென்று திறமாய்ப் பரிகள்கொண்டு 

சீக்கிரமாய் வாவென்று திருவாக்குத் தான்கொடுத்தாள்: 



பரியாத்திரை 

தாயிடம் விடைவாங்கித் தானும் வெளியில்வந்து 

வான்பரியின் மீதேறி வலுச்சேனை தான்சூழ 

நடந்தான்காண் தென்னவனும் நல்ல வழிகூடி 

410 	சென்றான்காண் சோழபுரம் தென்னவனு மப்பொழுது 

அன்றைக் கதிலிருந்து ஆதித்தன் தோன்றியபின் 

மற்றாம்நா ளாம்பொழுது மாசேனை தான்சூழத் 

தம்பட்டந் தாரைசின்னந் தவில்முரசு தான்முழங்க

கட்டியங்கள் கூறக் கவிவாணர் பாடிவர 

415	ஆனை யதிர ஆனபரி கொக்கரிக்கச் 

சேனை தளத்துடனே தென்னவனு மப்பொழுது 

திருமாது தானுறையுந் திருவேகம் பத்தில்வந்து 

கூடாரந் தானடித்துக் கூவென் றிறங்கினன்காண் 

இறங்கி யதிலிருந்தா ரின்பமுடன் அம்மானை 

420	ஐந்துநா ளங்கிருந்து அலைகதிரோன் றோன்றியபின் 

கூடாரந்தான் பிடுங்கிக் கோமானுந் தான்நடந்தான் 

வெகுவேக மாய்நடந்து வந்தான்திருக் குளத்தங்கரை 

திருக்குளத்தங் கரைதனிலே சென்றடித்தார் கூடாரம் 

பாளையமும் தானிறங்கிப் பண்பா யிருந்தனர்காண் 

425	அந்தநா ளங்கிருந்து அலைகதிரோன் றோன்றியபின் 

தண்டிகையின் மீதேறித் தானு மவர்தளமும் 

நக்கூரு மூரணியு முயர்ந்ததிடற் சோலைகளும் 

மத்தியானம் போயிருந்து மன்னவனு மப்பொழுது 

தானபா னங்களையுஞ் சடுதியிலே தான்முடித்துப் 

430 	போசனமுஞ் செய்து புறப்பட்டான் தென்னவனும் 

போனான் முரசை பொன்வளர் நெத்திதன்னில் 

சென்றே யடித்தார்கள் திக்கெங்குங் கூடாரம்; 



ஆசான் கண்படுதல் 

அடித்தங் கவரிருக்கப் புதுமைகேள் அம்மானை 

வந்தார்காண் ஆவுடையார் மறையோன் வடிவாகக் 

435 	கங்கைப் பிராமணன்போல் கிழவன்போல் வயதாகி 

புத்தகமும் பூநூலும் போதக் கிழவனுமாய்க் 

கோலூன்றித் தள்ளாடிக் கோலப் பிராமணனும் 

வந்தார்காண் வேதியன்போல் வாகான தென்னவன்முன்

கண்டான்காண் தென்னவனும் கண்குளிரப் பிராமணனை

440	 எங்கிருந்து வாரீர்க ளேழைப் பிராமணரே 

யென்றுசொல்லித் தென்னவனு மின்பமுடன் றான்கேட்கக் 

கங்கையில் தீர்த்தமாடிக் கிருபையுடன் வருகிறேன்காண் 

வந்தொரு மாதமாக வனமிதிலிருக் கின்றேன் நான் 

என்று வேதியனார் சொல்ல வின்பமுடன் தென்னவனும் 

445 	நன்றின்று நமக்கிப்போது ஒருகுறைவு மில்லையென்ன 

நன்றாக நீரிருக்க நான் வந்தேன் கண்டீரே! 




குருந்தடியேகல் 

என்று வேதியனு மின்பமுடன் தென்னவனும் 

இந்த வனந்தனிலே யிருக்கிறோ மென்றீரே 

நீரிருக்கு மிடந்தனிலே நியமமுடன் பூசைபண்ண 

450 	நல்ல தலமொன்று நமக்குண்டோ வெனக்கேட்டான் 

நல்ல தலமொன்று நலமா யிருந்ததுகாண் 

வாருமென வழைத்து வனந்தனிலே போனார்காண் 

போனார் வெகுதூரம் புதுமையுள்ள வவ்வனத்தில் 

சென்றார் குருந்தடியில் செல்வப் பிராமணனும் 

455 	குருந்து தனிலிருந்து கோலமுள்ள வேதியரும் 

தென்னவனைப் பார்த்துத் தென்புறத்தில் நீயிருந்து 

பூசைபண்ண நல்ல தலமிதுகாண் புண்ணியனே 

என்றுசொல்ல வேதியனு மின்பமுடன் தென்னவனு 

மிந்த விடந்தனிலே யிருப்போம்நா மென்றுசொல்லிக் 

460 	கூடாரங் கொண்டுவந்து கொத்தவனும் போடுமென்றான் 

அப்படியே கொண்டுவந்து அடித்தார்கள் கூடாரம் 

சேனைதள மத்தனையுஞ் சேர வரவழைத்துக் 

கூடா ரமுமடித்துக் கூட்டிவந்தார் பாளையத்தை, 



உபதேசம் பெறுதல் 

யப்பொழுது வேதியரு மவனை யருகழைத்துக்

 465 	காதி லுபதேசங் கருத்துடனே சொன்னார்காண் 

உபதேசங் கேட்டவுட னுத்தமனார் தென்னவனுஞ் 

சகலகலைக் கியானந் தகைமையுடன் தானறிந்தான் 

செல்லாப் பணமுஞ் சென்றதுகா ணம்மானை 

அப்பொழுது தென்னவர்க்கு அறிவு மிகத்தோன்றி 

470 	இன்றைக்கே யென்குருவு மெதிர்ப்பட்டீ ரென்குருவும் 

எந்தன் குருவுமென் சாமியும் நீரேகாண் 

என்றுசொல்லித் தண்டனிட்டு இன்பமுடன் சந்தோஷமாய் 

குருவினது சீர்பாதங் கும்பிட் டடிவணங்கி 

அனுதினமும் நான்மறவே னையரே உம்பாதம் 

475 	எந்தன் குருவே! யெனையாளுஞ் சற்குருவே 

என்றுசொல்லி யவருடைய விருதாளைப் பூண்டுகொண்டு 

நின்று தொழுதிறைஞ்சி நெத்திநேர்த் தென்னவனும் 



சிவதரிசனம் 

நிற்கவந்த வேதியனு மகமிக மகிழ்ந்துகொண்டு 

அவ்வேஷம் மாறி யரன்வடிவ மானார்காண் 

480 	மானும் மழுவுந் தரித்துச் சிவனாரும் 

காளகண்ட முந்தரித்துக் கருத்துட னீசுவரரும் 

இரிஷப வாகனத்தின் மேலே யெழுந்தருளிக் 

காட்சி கொடுத்தார்காண் கருணையுடன் றென்னவர்க்கு 

கண்டான்கா ணீசுவரரைக் கருணையுள்ள தென்னவனும் 

485 	ஈசுவரரின் பாத விணையடியைப் பூண்டுகொண்டு 

மாலயனுங் காணாத மலர்ப்பாதம் நாயடியேன் 

காணுதற்கு என்ன தவங் கண்ணுதலே செய்தேனோ 

என்றுதான் தென்னவனு மேத்திப் பலதொழுது, 



சிவன் துதி 

மான்மழுவுந் தரித்த வள்ளலே போற்றியென்றான் 

490 	மார்க்கண்ட னுக்காக மறலிதன்னை யப்பொழுது 

தீர்க்கமாய்த் தானுதைத்த சிவனாரே போற்றியென்றான் 

காமன் தனையெரித்த கண்ணுதலே போற்றியென்றான் 

சுந்தரர்க்குத் தூது சென்ற சோதியே போற்றியென்றான் 

எட்டறியே னிரண்டறியே னேழை யடியேனை 

495	ஆட்கொள்ள வந்த அய்யனே போற்றியென்றான் 

மங்கையிடப் பாகம்வைத்த வள்ளலார் பாதமதைச் 

சென்றுதான் தென்னவனுஞ் சிக்கெனவே பூண்டுகொண்டு 

தோத்திரங்கள் செய்து தொழுதான்காண் தென்னவனும்: 



சிவனார் திருவாக்கு 

அப்பொழுது ஈசுவரனா ரன்புடனே தான்மகிழ்ந்து 

500 	தென்னவனைப் பார்த்துச் சிவனாருமீ துரைப்பார் 

தப்பாம லுந்தனுக்குத் தருவோ மிணையடிதான் 

பாண்டியனா ரிடத்திற் பரிகொள்வோ மென்றுசொல்லித் 

திரவியங்கள் தான்கொடுக்கத் தென்னவனே வாங்கிவந்தாய் 

அந்தப்படிக்கு அவர்க்குப்பரி கொண்டு சென்று 

505 	பாண்டியனார் தமக்குப் பண்பாக வேசெலுத்திப் 

பின்னுஞ் சிலநாட்தான் பூமியிலே தானிருந்து 

உன்னையப்பால் நாமழைத்து உற்றுபதம் தந்தருள்வோம் 

என்றுறுதி சொன்னா ரீசுவரருந் தென்னவர்க்குப் 

பின்னுமிர கசியமாய்ப் பிரியமுட னீ துரைப்பா

510 	இப்போநீ கொண்டுவந்த ஏழுகோடி திரவியத்தைத் 

தப்பாம லிவ்விடத்திற் றானே திருப்பணிகள் 

செய்யுமென் றீசுவரனார் திருவாக்குத் தானருளி 

வான்பரிக்கு நாமும் வகைசொல்வோம் தப்பாமல் 

என்றுதான் தென்னவர்க்கு ஈசுவரனார் தாமுரைத்த 

515 	அன்றுமுதற் றென்னவனு மரனார் திருவடியைச் 

சென்றுகருத் தில்வைத்துச் சிவஞானி யானார்காண்: 



வேதியர் வருகை 

இப்படியே தென்னவனு மிருக்கின்ற நாளையிலே 

திருப்பணிகள் செய்யவென்று சிந்தைதனி லேநினைந்து 

வேவுக்கா ரர்களை விரைவாய் வரவழைத்து 

520 	வடக்கூர் தனிலிருக்கு மாமறையோர் தம்மையிப்போ 

கூட்டிவர வேணுமென்று கூறினார் தென்னவனும் 

அப்போது தூதுவர்க ளரைநொடியிற் சென்றுகண்டு 

தென்னவனார் கூட்டிவரச் சொன்னார்காண் சீக்கிரமாய் 

என்று சொல்லத் தூத ரெழுந்திருந்து வேதியரும் 

525 	வந்துகண்டார் தென்னவனை மாமறையோ ரெல்லோரும்: 



கோயில் திருப்பணிக்கு நாள்பார்த்தல் 

வந்தவொரு வேதியரை வாருமென்று தென்னவனும் 

வேதியரைப் பார்த்து விருப்பமுடன் தென்னவனும் 

இந்த விடந்தனிலே யிதமாகத் திருப்பணிகள் 

நாம்செய்ய வேணுமென்று சிந்தித் திருக்கின்றோம் 

530 	நாள்முகூர்த்தம் பார்த்து நன்றா யுரையுமென்றார் 

அப்போது வேதியர்க ளனைவோரும் தாங்கூடிச் 

செப்பமுடன் பஞ்சாங்கம் தீர்க்கமாய்த் தான்பார்த்துச் 

சாத்திரங்கள் பார்த்துத் தானுரைத்தார் வேதியர்கள் 

சுக்கிர வாரநாள் சுபயோக லக்கினத்தில் 

535 	அந்தநாளதைச் செய்தா லரிய சுவராகும் 

என்றுசொல்லி வேதியர்க ளின்பமுடன் வீற்றிருக்க 

நல்லதென்று சம்மதித்து நலமுடனே தாமிருந்தார்: 



தென்னவன் கட்டளை 

சுக்கிரவாரநாள் தோன்றியபின் தூதுவரை 

நலமாகத் தானழைத்துச் சொல்லுவான் தென்னவனும் 

540 	வேதியர்கள் சொற்படியே விடிந்தைந்து நாழிகையில் 

வரச்செய்ய வேணுமென்று சடுதியிற் றானோடி 

வேதியர்கள் தங்களையும் மிகுந்தஆ சாரியையும் 

கூட்டிவர வேணுமென்று கூறினார் தென்னவனும் 

விடைபெற்றுத் தானோடி விரைவா யழைத்துவந்தார் 

545 	வந்தவரைப் பார்த்துவகை யீதுசொன்னான் தென்னவனும் 

திருப்பணிகள் நன்றாகச் செய்யுமென்றார் தென்னவனும்; 



விநாயகர் பூசை 

நல்ல லக்கினத்திலே நாள் முகூர்த்தஞ் செய்வதற்கு 

பிள்ளையார் வைத்துப் பூமலர்கள் தான்சூட்டிப் 

பச்சரிசி தேங்காய் பயறுபணி யாரமுடன் 

550.	அப்பமவல் பொரிகள் அதிரச மெள்ளுருண்டை 

வான்கரும்பு தான்முதலாய் வைத்து விநாயகர்க்குத் 

தட்சிணையும் வைத்துத் திசைநோக்கித் தெண்டனிட்டுத் 

தேங்கா யுடைத்துச் சிறப்பாகத் தான் படைத்து 

நாள் முகூர்த்தஞ் செய்தார்கள் நல்லதொரு வேளையிலே 

555 	முகூர்த்த மவர் செய்து முடிந்தபின்பு தென்னவனும்; 



காளியாசாரி வருகை 

காளியா சாரிதன்னைக் கடுக வரவழைத்துத் 

திருப்பணிகள் செய்து சீக்கிரமாய்த் தான்முடிக்க 

வேணுமென்று சொல்லி வெகுமதியுந் தான்கொடுத்தார் 

ஆமென்று வாங்கி யவனீது சொல்லலுற்றான் 

560 	கல்லுவந்து சேர்ந்தால் செய்யலாந் திருப்பணிகள் 

கல்லு யிருக்குமிடங் காளியா சாரிதன்னைச் 

சொல்லுமென்று கேட்கச் சொல்லுவா னாசாரி 

திருமெய்யம் தனிலேபோய்ச் சென்று மலைபிளந்து 

வண்டியின்மே லேத்தி வரவேணு மென்றுசொன்னான் 

565 	அந்தப்படியே யனுப்பு மென்றான் தென்னவனும் 

அப்பொழுது காளியா சாரி யவன்றானும் 

ஐநூறு தச்சு அடைவாய் வரவழைத்துத் 

திரும்பவுமே யாசாரி செப்புவான் றென்னவர்க்குப் 

பெரியமலை யானதினால் பின்வழக்கு வாராமல் 

570 	ரொக்கவிலை கொடுத்து நூற்போட்டு மலைபிளந்து 

கொண்டுவர வேணுங் கோமானே யென்றுரைத்தான் 

ஆமென்று சொல்லி யதற்கிசையத் தென்னவனும்; 



திருமெய்யஞ் செல்லுதல் 

கோடித் திரவியமும் வாங்கிச்சென்றான் திருமெய்யத்தில் 

போயவர்க ளங்கே பெரியமலை பார்த்து 

575 	மலைக்கு விலைகொடுத்து வாங்கினர்காண் அம்மானை 

மலையை விலைக்குவாங்கி மலையருகே போயிருந்து 

கல்லைப் பிளந்து கணக்கதிகா ரப்படிக்குச் 

சேர்மானம் பார்த்துச் சேர்த்தார்காண் அம்மானை 

உடனுக் குடனே ஒட்டர் வசப்படுத்திக் 

580 	கல்லுவந்து தான் விழவே கண்டானே தென்னவனும் 

கண்ட வுடனே கட்டியக்கா ரனையழைத்துக் 

காளியா சாரிதன்னைக் கடுக வழையுமென்றான்: 



காளியாசாரி திரும்ப வருதல் 

விடைபெற்றே னென்று விரைவா யவனோடி 

ஆசாரி தனைநோக்கி யருளிப்பா டென்றுரைத்தான் 

585 	உரைத்த வுடனே துணுக்கென் றெழுந்திருந்து 

ஓடிவந்த ஆசாரி உடனே யடிபணிந்தான் 

வந்துகண்ட ஆசாரி மதிமுகம்பார்த் தீதுரைத்தான் 

கல்லுவந்து சேர்ந்ததுகாண் காளியா சாரியென்றும் 

திருப்பணி வேலைகள் சீக்கிரமாய்த் தான்முடிக்க 

590 	வேணுமென்றுஞ் சொன்னார்காண் வெற்றியுள்ள தென்னவனும்:



கோயிற்றிருப்பணி 

அப்போது ஆசாரி அன்புடனே தானெழுந்து 

கோலளந்து நூற்போட்டுக் குற்றமொன்று மில்லாமல் 

வானம் பிரித்து வகைவகையாய் மண்போட்டு 

பாரமலை யிடித்துப் பழுதொன்றும் வாராமல் 

595 	கல்லுகள் சேரக் கணக்கதிகா ரப்படிக்குக் 

கொண்டுவந்து சேர்த்துக் கொழுகினர்காண் அம்மானை 

வாணமது வெட்டி வகைவகையாய்க் கல்சேர்த்து 

குமுதவரிப் படியலுங் கொடுங்கை மிகச்சேர்த்து 

ஆளி வரியு மலங்கார மாய்ச்சேர்த்துக் 

600 	கொடுங்கைமுதல் மேல்வரியும் கோப்பாகத் தான்சேர்த்துச் 

சிகரமுதல் தூபிச் சிறப்பாகத் தான்சேர்த்துத் 

திருநிலைக்கால் நிறுத்திச் சிறப்பாய்க் கதவுவைத்து 

நந்திகே சுவரனார் நாயகனார் தானிருக்க 

நாலுகால் மண்டபமும் நலமாகத் தான்முடித்துக் 

605 	கருடகம்பக் கொடியுங் கெட்டியாய்த் தான்முடித்து 

யோகநாயகி யம்மன் யோகத்தில் தானிருக்க 

அம்ம னிருக்க வலங்காரக் கனககபை 

செம்பொன் தகடதனாற் சிறப்பாகத் தான்முடித்துப் 

பார்க்கின்ற பேர்களுக்குப் பலவணியுந் தான்சமைத்துப் 

610 	படியுமது கட்டிப் பழுதொன்றும் வாராமல் 

கம்பத்தடி மண்டபமும் கணிசமாய்த் தான்சமைத்துக் 

குருந்தடியைச் சுற்றிக் கோலத் திருமதிலுங் 

குருந்தடியில் வீற்றிருக்குங் கோமா னவர்தமக்குக் 

கனக சபையுங் கனரத்ன மேடைகளும் 

615 	பள்ளி யறையும் பளிங்குமா மண்டபமும் 

சுத்தித் திருமதிலுஞ் சூழ்கோபுர வாசல்களும் 

கோபுரமுந் தான்முடித்துக் குடவரையுந் தான்சமைத்து 

ஆயிரக்கான் மண்டபமும் ஆள்பள்ளி மாளிகையும் 

அறைகள் களஞ்சியமு மலங்கார மாய்முடித்து

 620 	மண்டபங்கள் கட்டளைகள் வரிசையுட னேமுடித்துத் 

திருநிலைக் காலிட்டுச் சிறப்பாய்க் கதவுவைத்துத் 

தேரோடும் வீதியுஞ் சிறப்பாய் வகுத்தார்கள்: 



தென்னவர்பாற் குறைகூறல் 

அப்பால் நடந்தகதை யன்புடனே சொல்லுகிறோம் 

தென்னவனார் கூடவந்த சந்நிதி யதிகாரிகள் 

625 	எல்லோருங் கூடியங்கே யீதுசெய்தா ரம்மானை 

பாண்டியனார் தாமும் பரிவாங்கி வாவெனவே 

தென்னவனார் கைக்கொடுத்த திரவியங்க ளத்தனையும் 

சேரச் செலவழித்துத் திருப்பணிகள் தான்முடித்துத் 

தென்னவனார் தாமுஞ் சிவஞானி யானார்காண் 

630 	ஆகையினாற் பாண்டியர்க்கு அறிக்கை செய்ய வேண்டுமென்று 

வேவுகா ரரையழைத்து விரைவா யனுப்பினர்காண் 

அனுப்ப வவனோடி யான மதுரையிலே 

சென்றுதான் பாண்டியர்க்கு செப்பலுற்றான் அம்மானை 

ஆண்டவரே நீங்க ளானபரி கொள்ளவென்று 

635 	கொடுத்த பணமெல்லாங் கோயில் திருப்பணிக்குச் 

சேரச் செலவழித்துத் தென்னவனார் போட்டார்கள்: 

பாண்டியன் தென்னவனையழைத்தல் 

என்றுசொலத் தூத ரெழில்மாறன் றான்கேட்டுக் 

கண்கள் சிவந்து கடுங்கோப முண்டாகி 

மாலுதா ரியையன்று வாகுடைய பாண்டியனார் 

640 	சீக்கிரமாய் நீங்கள்போய்த் தென்னவனை யிப்பொழுது 

வான்பரியுங் கொண்டுவரச் சொல்லியே யிந்நேரம் 

கையோடு கூட்டிவர வேணுமென்றான் காவலனும் 



தூதுவன் வருகை 

விடைபெற்று அந்நேரம் மீனவனார் தாள்பணிந்து 

வந்தார் பெருந்துறைக்கு வலுவேக மாயவர்கள் 

645 	தென்னவனார் தம்மைச் சீக்கிரமாய்க் கண்டார்கள் 

வந்தமாலு தாரிகளை வாரு மெனவழைத்து 

வந்தவகை சொல்லுமென்று வாகுடனே அவர்கேட்டார் 

அப்போது மாலுதாரி யன்புடனே சொல்லலுற்றான் 

குதிரைகள் வாங்கவெனக் கோமானவர் கொடுத்த 

650 	திரவியங்க ளனைத்தையுஞ் செலவுபண்ணிப் போட்டீரென்று 

அரிக்காரர் வந்து ஆண்டவர்முன் சொன்னதனால் 

பாண்டியருந் தம்மேல் பதறவே கோபமுற்றுக் 

கூட்டிவரச் சொன்னார்கள் குதிரையுட னுங்களையுஞ் 

சீக்கிரமாய் வாருமெனச் சினமா யழைக்கலுற்றான்: 



தென்னவனுரை 

655 	அப்பொழுது தென்னவனு மவனுடைய முகம்பார்த்து 

வான்பரிகள் வாங்கிவரப் போன மனிதர்கள்தான் 

வருகிறோ மெனவேதான் வந்ததுதான் ஓலையிப்போ 

தம்பக்கவர் வந்து தானொருவன் சொன்னதினாற் 

கோமானுங் கேட்டுக் கோபமாய் நம்மிடத்தில் 

660 	நம்மை யழைத்துவரச் சொன்னதுவும் நல்லதுதான் 

இன்னம்பத்து நாளையிலே யியல்பரியும் வந்திடுங்காண் 

வந்த வுடனேநாம் வருகிறோங்காண் தப்பாமல் 

இப்படியே தென்னவனா ரியல்பாகத் தானுரைக்க; 



தூதுவன் மறுத்துரை 

மாலுதாரி கேட்டு மறுவார்த்தை யீதுரைப்பான் 

665 	மன்னவனார் சொன்ன வார்த்தை மறவோங்காண் 

தென்னவரே யிப்பொழுது சீக்கிரமாய் வாருமென்றான் 

மாலுதாரி சொன்ன வார்த்தை தனைக்கேட்டு 



தென்னவனேங்குதல் 

நல்லதென்றே யதற்கு நலமாக வார்த்தை சொல்லிப் 

போசனமுஞ் செய்து பிறகுநீ வாவென்று 

670 	வந்தவனைத் தானனுப்பி வகையேது செய்வோமென்று 

தென்னவனார் தாமும் சென்றார்தம் கூடாரம் 

இந்தவகைக் கேது செய்வோ மீசுவரனே 

என்று மனதுநொந்து யிருக்குந் தருவாயில்; 

சிவனார் வருகை 

675 	தென்னவனைப் பார்த்துச் சிவனாரு மீ துரைப்பார் 

ஒன்றுக்கு மஞ்சாதே யுனக்குதவி நாமிருப்போம் 

என்றுசொல்லித் தாமொருகல் லெடுத்து முடிந்தவரும் 

முத்திரையும் போட்டு முடிப்பையவர் கைக்கொடுத்து 

உம்முடைய பாண்டியர்க்கு உடனே அனுப்புமென்று 

680 	கொடுத்துவிட்டுப் போனார்காண் குருந்தடியி னீசுவரரும்



	தென்னவன் ஓலையனுப்புதல் 

முடிப்பையவர் வாங்கி முறுவல் செய்து தென்னவனும் 

வந்தமாலு தாரிதன்னை வாகாக வரவழைத்து 

முத்திரையும் போட்டு முடிப்பையவன் கைக்கொடுத்து 

இன்னும் பத்து நாளையிலே யிதமாக நாமுமங்கே 

685 	வான்பரியுங் கொண்டு வருவோம்கா ணென்றுசொல்லி 

ஓலையுந் தாமெழுதி உற்றவர்கள் கைக்கொடுத்துப் 

போமென்று சொல்லிப் பொருந்த வனுப்பினர்காண் 

ஆமென் றவர்களதற்கிசைந்து தான் வாங்கிச் 

சென்றார் மதுரைக்குச் சீக்கிரமா யம்மானை 

690 	மதுரை தனிற்சென்று மன்னவனார் தாள்பணிந்து 

தென்னவனார் தாமுரைத்த செய்தியெல்லாஞ் சொல்லியவர் 

முடிப்பையவர் ஓலையுடன் முன்பாக வைத்தார்கள் 

வைத்த முடிப்பை வாகுடனே பாண்டியனார் 

பார்த்த வுடனே பளீரென் றிரத்தினக்கல் 

695 	கண்ட வுடனே கனமா யகமகிழ்ந்து 

குச்சலியர் தன்னைக் கூட்டிவரச் சொல்லியபின் 

சேட்டிகளைக் கூடச் சீக்கிரமாய்க் கூட்டிவந்தார் 

வந்ததொரு சேட்டிகளை வாகா யவர்பார்த்து 

கல்லை விலைபார்த்துக் கண்டிப்பாய்ச் சொல்லுமென்றார் 

700 	அப்பொழுது சேட்டிகளு மந்தக்கல் லைப்பார்த்து 

இதற்கு விலை சொல்ல வெங்களாற் கூடாது: (1) 



ஆவுடையார் நம்பி 

நல்லதொரு பூசைமணி நவரத்தினக் கற்பதித்துக் 

கற்பூரத் தட்டு கனத்ததொரு காளாஞ்சி 

ஐந்தடுக்கு ஏழடுக்கு ஆனதொரு தீபமுடன் 

705	புருஷர் மிருகத்துப் பொன்னாகத் தீபமுடன் 

உருக்கு வளையு மோரிஷபத் தீபமுடன் 

ஆலாத்தி தீபமுட னானதொரு கைவிளக்கு 

கண்டியுஞ் சிறுமணியுஞ் செம்பொற் றளிகையுடன் 

தோரண நல்விளக்குத் தூண்டா மணிவிக்கு 

(1)	இவ்விடத்தில் கதை தொடர்பற்றுக் காண்கிறது. 

710 	திருமஞ்சன மெடுக்கச் செப்புக் குடமுதலாய்ப் 

பூசக்கிரக் குடையும் போற்றிய வெண்குடையும் 

காவிக் குடையுங் கனக விசிறிகளும் 

வெண்சா மரையும் விதமான நற்சிவிகை 

ரிஷப வாகனமு நீலகிரி வாகனமும்

 715 	ஆனபரி வாகனமு மடர்க்கமல வாகனமும் 

அன்ன வாகனமும் ஆனமயில் வாகனமும் 

எல்லாமுஞ் சோடிணையா யியல்பாய் முடித்துவைத்தார் 

அப்பொழுது தென்னவனு மாண்டவர்க்குப் பூசைபண்ண 

யாரை யழைத்துவைப்போ மெனவே யவர்நினைந்து 

720 	ஆவுடையார் நம்பிதனை யருகே வரவழைத்துப் 

பூசைபண்ணச் சொல்லிப் பொருந்த விடைகொடுத்தார் 

அந்தப் படியே அவர்பூசை பண்ணினார்காண் 



பாண்டியன் மறுபடி தூது அனுப்புதல் 

பாண்டியனார் செய்தி பகரக்கேள் அம்மானை 

பரிகொண்டு வாவெனவே பணங்கொடுத்து நாமனுப்பி 

725 	வருஷமு மொன்றாச்சு வரவில்லை யிதுவரைக்கும் 

மனிதர்தமை முன்னனுப்பி வரவழைக்கப் போனதற்கு 

இன்னம்பத்து நாளையிலே யின்பமுடன் வருவோமென்று 

ஓலையி லெழுதிவிட்டா னுற்றதொரு தென்னனும் 

மாதமு மூன்றாச்சு வரவில்லை யென்றேதான் 

730 	தென்னவன் மேற்கோபம் தீர்க்கமாய் வந்தவர்க்குக் 

கண்கள் சிவந்து கடுங்கோப மாகியவன் 

வாசலூழி யக்காரன் வைத்தியநா தனையழைத்து 

நீயுமுன் சேவகரும் நிமிஷத்திற் றானோடிச் 

சீக்கிரமாய்ச் சென்று தென்னவனை யிப்பொழுது 

735 	மடிபிடியாய்க் கொண்டவனை வரவேணு மென்றுசொல்லிப் 

போவென் றவனுக்குப் பொருந்த விடைகொடுத்தார். 

		வைத்தியநாதன் வருகை 

கோமா னுரைகேட்டுக் கோட்டைக்கு வெளியில் வந்து 

தன்னுடைய சேவகரைத் தானழைத் தப்பொழுது 

நடையன மேலேறி நடத்தினா னந்நேரம் 

740 	நடந்து பெருந்துறைக்கு நலமாக வந்தார்கள் 

வந்து கண்டான் றென்னவனை வைத்தியநா தன்றானும் 

கண்டவனுஞ் செய்தி பலகரும மெலாமுரைத்து 

திண்டுமுண் டாகவவன் சேதி பலவுரைத்து 

மீனவனா ரும்மை விரையவரச் சொன்னார்காண் 

745 	வருவ தொழிய மறுவார்த்தை பேசாதே 

சீக்கிரமாய்ப் பயணஞ் செல்லா திருந்தக்கால் 

பாண்டியனார் மேலாணை பகரவே வைப்பேன்நான் 

மடிபிடித்துத் தானிழுப்பேன் மரியாதை வையேன்நான்

என்றவன் கோபமுட னெடுத்துரைத்தான் அம்மானை . 



தென்னவன் ஏங்குதல் 

750 	கேட்டவந்தத் தென்னவனுங் கிலேச மிகப்பெருகி 

பாண்டியனா ரவர்நம்மேல் பகையாகச் சொன்னதனால் 

இந்த வுத்தரங்க ளிவனுரைத்தா னென்றெண்ணி 

மெத்த மனம்நொந்து வேதனையுந் தானாகிப் 

போசனமும் பண்ணாமல் போது மனதுநொந்து 

755 	ஈசுவரனே தஞ்சமென்று யேங்கி முகம்வாடிப் 

பள்ளியறை புகுந்து படுத்திருந்தா னப்பொழுது, 



சிவனார் வருகை 

வந்தார் குருந்தடியில் வாழுஞ் சிவனாரும் 

தென்னவனார் கிட்டவந்து சிவனாரு மீதுரைப்பார் 

ஒன்றுக்கு மாஞ்சாதே உமக்குதவி நாமிருப்போம் 

760 	குதிரைகொண்டு நாமும் கூட்டமாய் வருவோங்காண் 

பயணம் புறப்படு நீ பயப்படவும் வேண்டாங்காண் 

நாளை வருவோம்நாம் நன்றாக நீதானும் 

ஒக்கூர் குடிதனிலே உசந்த திடலதிலே 

பாளையமுந் தானிறக்கிப் பண்பாகநீ பாரென்று 

765 	போனார்கா ணீசுவரனார் பெரிய குருந்தடிக்கு 

ஈசுவரனார் போனதன் பின் னீதுசெய்தான் தென்னவனும்: 

தென்னவன் ஒக்கூர் செல்லுதல் 

முறுவல் கொண்டு தானெழுந்து முகமலர்ந்து போசனங்கள் 

அருந்தியவன் பாக்கிலையு மன்பாகத் தானிருந்து 

கட்டியக் காரர்தன்னைக் கடுக வரவழைத்துப் 

770 	பாண்டியனாரிடத்திற்குப் பரிகொண்டு நாம்போகப் 

பயணமது இப்பொழுது பண்பாய்நாம் வருவோம்காண் 

தளத்தைப் பெருக்கித் தளசேனை ராணுவமும் 

ஆயுதப் பாடாக வழைத்தோடி வாருமென்றார் 

விடைபெற்றுக் கட்டியனும் விரைவா யவனோடிப் 

775 	பாளையக்காரருக்கும் படைமன்னர் தங்களுக்கும் 

ஒட்டகைக் காரருக்கு மூழியக் காரருக்கும் 

மற்றுமுள்ள சேனைகட்கும் வான்பரிதன காரருக்கும் 

பாளையக் காரர்க்கெல்லாம் பயணமென்று சொல்லிவிட்டான் 

சொன்னவுடன் பாளையமுஞ் சோடியா யப்பொழுது 

ஆனையின்மேல் டம்மார முலகெங்குந் தானதிர 

கொம்புதப்பு வீணை குமரி முழங்கிடவே 

780 	தம்பட்ட மெக்காளம் தவில்முரசு தான்முழங்க 

யானை யலங்கரிக்க வடல்பரிகள் கொக்கரிக்க 

சேனை யலங்கரிக்கத் திறல்வேந்தர் கொக்கரிக்க 

இப்படியே சேனைதள மியல்பாகச் சோடிணையாய் 

கூடார வாசலிலே கும்புசெய்தார் அம்மானை 

785 	அப்போது வைத்தியநாத னவசரமா யோடிவந்து 

வான்பரிக ளெங்கே வகையெமக்குச் சொல்லுமென்றான் 

இன்றைக்கு நாம்போ,யிறங்குவோம் ஒக்கூரில் 

நாளைக்கு ஒக்கூரில் நல்லதொரு வான்பரியும் 

வந்துதான் சேருமங்கே வருமளவும் நாமதிலே 

790 	போயிருப்போ மென்றுசொல்லிப் புறப்பட்டான் தென்னவனும் 

முண்டாசு கட்டி முத்திரைமோ திரந்தரித்துக் 

கொத்துமுத்துத் தாழ்வடமுங் கோல சரப்பளியும் 

தும்பிப் பதக்கமுடன் சோடுவை டூரியமும் 

தங்கக் கடையமுடன் தாயித்துந் தான்பூண்டு 

795	சோம னுடுத்திச் சொக்காயும் மிகத்தரித்துத் 

தண்டிகையின் மீதேறித் தளமுழுதுஞ் சுற்றிவந்து 

தன்குருவைத் தானினைந்து தானடந்தான் அம்மானை 

நடந்தேதான் ஒக்கூரில் நலமுடனே சேர்ந்தார்காண் 

ஒக்கூர் குடிதனிலே யுயர்ந்தமரச் சோலையிலே 

800 	ஊரணிவா விக்கரையி லுயர்ந்ததிடல் மேடைதன்னில் 

பொங்கமுடன் பாளையமும் போயிருந் தம்மானை 



பரிகளின் வரவு 

தென்னவனார் போயிருக்கக் சிவனாரு மீதுசெய்தார் 

நரிக்குடியில் வந்து நல்ல சிவனாரும் 

நரிகள் தனையழைத்து நல்ல பரியாக்கித் 

805 	தேவாதி தேவர்களைச் சீக்கிரமாய்த் தானழைத்துப் 

பட்டாணி மாராக்கிப் பரிமே லிருங்களென்று 

தானுமொரு வான்பரிமேற் சவுதா கிரியானார்  

அந்தநா ளங்கிருந்து ஆதித்தன் தோன்றியபின் 

மற்றநாள் அஞ்ஞூற்றின் மங்கலத்தில் வந்திருந்து 

810 	எழுநூறு வான்பரிக ளின்பமுடன் கொண்டுவந்தார்: 



பிரமராயன் வினாவல் 

சவுதா கிரியவரைத் தான் பார்த்துத் தென்னவனும் 

இத்தனை நாள் வரையி லிருந்தீரே வாராமல்; 



சௌதாகிரி விடையளித்தல் 

என்று அவன்கேட்க இதமா யவருரைப்பார் 

பாச்சாவில் நல்ல பரிகள் கிடையாமல் 

815 	தேசமதிற் சென்று சிறிதுநா ளங்கிருந்து 

அதற்குந்தா னப்பாலே நெடுந்தூரம் நான்சென்று 

அப்புற தேசமதி லடைவாய்நாம் போயிருந்து 

நல்லபரி பார்த்து நான் வாங்கி வருவதற்கு 

இத்துணைநாள் சென்றதுதான் என்றுரைத்தா ரம்மானை; 

வைத்தியநாதன் பரிகளைக் காணுதல்

அந்த மொழிகேட்டு அப்பொழுது தென்னவனும் 

வைத்திய நாதனையும் வரவழைத்துச் செய்திசொல்லிப் 

பாண்டியனார் தாமும் பரிவாங்கத் தந்தவருந் 

திரவியங்கள் சேர்த்து சிலவுபண்ணிப் போட்டோமென்று 

825 	கோபமா யென்னைக் கூட்டிவரச் சொன்னாரே 

வந்ததுதான் வான்பரியும் வாகுடனே பாருமென்றான் 

தென்னவனார் தாமுரைக்கச் சீக்கிரமாய்த் தானெழுந்து 

வந்த பரிகளைத்தான் வைத்தியநா தன்பார்த்து 

சந்தோஷ மாகத் தானுமவ னப்பொழுது 

830 	பாண்டியனார் தமக்குப் பண்பாக வோலையுந்தான் 

எழுதி யனுப்பவேணு மென்றெண்ணி மனந்தனிலே, 

வைத்தியநாதன் பாண்டியனுக்கு ஓலை அனுப்புதல் 

ஓலையுந் தானெடுத்து உடனே யெழுதலுற்றான் 

தேவரீர் சீர்பாதந் திசைநோக்கித் தண்டனிட்டு 

அடியேன்வைத் தியநாதன் செய்யும் விண்ணப்பமொன்று 

835 	மதுரை தனிலிருந்து உம்முடைய வாக்கின்படி 

தென்னவனார் தம்மைச் செல்வப் பெருந்துறையில் 

கண்டுநான் செய்திசொல்லிக் கோபமா யுரைத்து 

ஆண்டவனா ரென்னிடத்தி லறிக்கையிட்ட சொற்படியே 

மடிபிடித்துத் தானிழுப்பேன் வாரீ ரெனமொழிந்தேன் 

840 	நான்மொழிந்த வப்பொழுதே யெழுந்திருந்து தானவரும் 

பாளையங்கள் தங்களுக்குப் பயணமென்று தானருளி 

ஒக்கூரிற் பாளையங்க ளுடனேதான் வந்திருந்தோம் 

மற்றையநாள் வான்பரியும் வாகுடனே கொண்டுவந்தார் 

இருவருமாய்ப் பேசி யிருந்தார் வெகுநேரம்  

845 	பேசி முடிந்தபின்பு பிரமரா யன்றானும் 

சவுதா கிரியவரைத் தான்பார்த்து ஈதுசொல்வான் 

பயணமது சீக்கிரமாய்ப் பாங்குடனே வாருமென்றார் 

அந்தமொழி கேட்டு அப்பொழுது தாமுரைப்பார் 

இன்றைக்குப் பாளையமு மிங்கேதா னேயிருந்து 

850 	நாளை புறப்பட்டு நலமாகப் போவோ மென்றார் 

நல்லதென்று சொல்லி நடந்தார்கள் கூடாரம்: 



தென்னவன் புறப்பாடு

அப்படியே தானவர்க ளன்றைக் கதிலிருந்து 

மற்றநாள் பாளையமும் வழிநடந்தா ரம்மானை 

சவுதா கிரியவருந் தான் புரவி மீதேறி 

855 	வான்பரிகள் கொஞ்சி வகையுடனே சூழ்ந்துவர 

நடத்தினா னப்பொழுது நல்லதொரு வான்பரியை 

தென்னவனார் கண்டு சிரித்து முகமலர்ந்து 

குதிரை தளத்துடனே கூட நடக்கலுற்றார் 

நடந்து வழிகூடி நல்லபெருஞ் சேனையுடன் 

860 	கனவேக மாய்நடந்து கன்னங் குடியில் வந்தார் 

வந்திரண்டு நாளதிலே யின்பமுடன் தானிருந்தார் 

மூன்றாம்நா ளாம்பொழுது முகமலர்வாய்த் தானடந்து 

திருவேகம் பத்தில்வந்து நலமா யிறங்கினர்காண் 

இறங்கி யதிலே யின்பமுடன் வீற்றிருந்தார் : 



பாண்டியன் வரிசை யனுப்புதல் 

865 	இவர்களிங்கே யிருக்க விதமாய் மதுரையிலே 

பாண்டியனார் செய்தி பகரக்கேள் அம்மானை 

வைத்திய நாதனெழுதி வரவிட்ட ஓலைதன்னை 

வாசித்து வாசித்து மனமகிழ்ந்து பாண்டியனார் 

தென்னவனை நாமுந் தெரியாம லப்பொழுது 

870 	கேள்வி வசனத்தைக் கேட்டு அவன்மேலே 

கோபமாய் நாமவனைக் கூட்டிவரச் சொன்னதனால் 

வைத்திய நாதனும்போய் மடியைப் பிடித்திழுக்க 

மனது கிலேசமதாய் வருவா னெனநினைந்து 

வேண்டும் வரிசைகள் விதவிதமாய்த் தான்கொடுத்துத் 

875 	தென்னவர்க்கு இப்பொழுது சீக்கிரமாய்க் கொண்டுசென்று 

தூதுவனே நீகொடுத்துக் குணமாக வார்த்தைசொல்லிப் 

பூண்டுகொள்ளச் சொல்லென்று போகவிட்டார் அம்மானை: 



தூதுவன் வரிசைவழங்குதல் 

பாண்டியனார் தாங்கொடுக்கப் பரிவுடனே தூதுவனும்  

வாங்கி வரிசைதன்னை வழிநடந்தா னந்நேரம் 

880 	சீக்கிரமாய்ச் சென்று திருவேகம் பத்தில்வந்து 

தென்னவனார் தம்மைத் தண்டனிட்டுத் தூதுவனும் 

பாண்டியனார் தாங்கொடுத்த வரிசைக ளத்தனையும் 

தென்னவர்க்குத் தான்கொடுத்து நின்றான்காண் அம்மானை 

தூதுவனைப் பார்த்துச் சொல்லுவான் தென்னவனும் 

885 	ஏதடா! தூதுவனே யிதுவந்த வாறேது 

உள்ள படியேநீ யுரைக்கவே வேணுமென்ன 

அப்பொழுது தூதுவனு மவர்முகம்பார்த் தீதுரைப்பான் 

வான்பரிகள் கொண்டுநீர் வாரீ ரெனக்கேட்டுச் 

சந்தோச மாகவே தார்மார்பன் பாண்டியனார் 

890 	பூண்டுகொள்ளச் சொல்லிப் பிரியமுடனே கொடுத்தார் 

கொண்டுவந் தேனையா கொற்றவனே யென்றுரைத்தான். 

   தென்னவன் தன் வரிசையைச் சவுதாகிரிக்குக் காண்பித்தல்

அந்தமொழி கேட்ட வப்பொழுது தென்னவனும் 

மெத்த மனமகிழ்ந்து மெள்ள நகைபுரிந்து 

வந்ததொரு பூஷணத்தை வாகுடனே தானெடுத்துச் 

895 	சவுதா கிரியவர்க்குத் தானறியப் பண்ணவெண்ணி 

கூடாரந் தனைநோக்கிக் கொற்றவனுந் தானடந்தான் 

நடந்தே யவரிருக்கும் நல்ல கூடாரமதில் 

சென்றுஅவர் முன்பாகத் தென்னவனு மப்பொழுது 

பாண்டியனா ரனுப்பிவைத்த வரிசைக ளத்தனையுஞ்

900 	சவுதா கிரியார்முன் சந்தோச மாகவைத்தான் 

வைத்தவொரு பூஷணத்தை வாகாகத் தான்பார்த்துப் 

பூஷணங்கள் தான்வந்த புதுமைகளைச் சொல்லுமென்றார் 

வான்பரிகள் நாம்கொண்டு வாரோ மெனக்கேட்டுப் 

பாண்டியனார் தாங்கொடுத்துப் பாங்கா யனுப்பிவைத்தார் 

905 	என்றுசொன்னான் தென்னவனு மீசர்சவு தாகிரியும் 

வந்தவகை தன்னை வாகா யவரறிந்து 

உந்தனுக்கு வந்த உடுவரைக ளத்தனையும்  

நீரெடுத்துக் கொள்ளுமென்று நீதியுடன் சொன்னார்காண் 

என்று சொல்லக்கேட் டெழுந்திருந்து தென்னவனும் 

910 	தன்னுடைய கூடாரந் தான்போ யிருந்தனர்காண்: 



தென்னவன் மண்டியூரையடைதல் 

மற்றைநா ளங்கு வாகுடைய தென்னவனும் 

சவுதா கிரியவரும் தன்புரவிச் சேனையுடன் 

சேரவொரு முகமாய்ச் சென்றே நடந்தார்கள் 

சோழ புரந்தனிலே சோடியாய்ச் சேர்ந்தார்கள் 

915 	ஆதித்தனு மப்பொழுது அத்த கிரியடைந்தான் 

அந்தநா ளங்கிருந்து ஆதித்தன் தோன்றியபின் 

மற்றாநா ளாம்பொழுது வரிசையுடன் தென்னவனும் 

சவுதா கிரியவரும் தன்புரவிச் சேனையுடன் 

நடந்தார் வழிகூடி நல்லதொரு சேனையுடன் 

920 	சென்றே திருவாதூர் சேர்ந்தார்காண் அம்மானை 

சேர்ந்திரண்டு நாளிருந்து இன்பமுடன் தென்னவனும் 

மற்றாநாள் பாளையமும் வழிநடந்தா ரம்மானை 

சென்றார்காண் மண்டியூர்த் தெப்பக் குளத்தருகே 

தெப்பக் குளத்தருகே சென்றடித்தார் கூடாரம் 

925 	அந்தநா ளங்கிருந்து ஆதித்தன் தோன்றியபின்; 



பாண்டியன் பேட்டிக்கு நாள் பார்த்தல் 

மற்றநாளாம் பொழுது மன்னவனார் தென்னவனும் 

சவுதா கிரியவரும் தங்களுட் தான்பேசிக் 

கூடாரந் தனிலிருந்து கொற்றவனு மந்நேரம் 

கட்டியக் காரரையுங் கடுக வரவழைத்துப் 

930 	பாண்டியனார் பேட்டிக்குப் பண்புடனே நாம்போக 

நாண்முகூர்த்தம் பார்த்து நலமா யிருப்பதற்கு 

வேதியரைத் தாமழைத்து விரைவாக வாருமென்றார் 

விடைபெற்றுக் கட்டியனும் வேதியரைத் தாமழைத்துக் 

கூட்டிவந்து விட்டான்காண் கொற்றவனார் முன்பாக 

935 	வந்த வேதியரை மன்னவனுந் தான்பார்த்துப் 

பாண்டியனார் பேட்டிக்குப் பரிகொண்டு நாம்போக 

நாண்முகூர்த்தம் பார்த்து நலமா யுரையுமென்றார் 

அந்தமொழி கேட்ட வேதியரு மப்பொழுது 

பஞ்சாங்கந் தானவிழ்த்துப் பார்த்து அவர்தாமும் 

940 	விடிந்தைந்து நாழிகையில் மீனவனைத் தான்காண 

நல்ல தினமென்று நாள்பார்த் துரைத்தார்காண் 

ஆமென்று தான் பொருந்தி யப்பொழுது தென்னவனும் 

போமென்று வேதியர்க்குப் போக விடைகொடுத்தான். 



வைத்தியநாதன் மதுரைக்கேகல் 

வைத்திய நாதனையும் வாவென் றருகழைத்து 

950 	விடிந்தைந்து நாழிகையில் மீனவனைப் பேட்டிசெய்ய 

வாரோ மென்றுநாமும் வகையுட னுரைப்பதற்கு 

முன்னமேநீர் போமென்று சொன்னார் தென்னவனும் 

அப்படியே நான்போ யறிக்கைசெய்வே னென்றுசொல்லிப் 

போனான் வைத்தியநாதன் பொருத்தமுட னந்நேரம்: 

பாண்டியனுக்குச் செய்திகூறல் 

950 	மதுரை தனிற்சென்று மன்னவனார் தாள்பணிந்து 

வான்பரிகள் கொண்டுநாளை வாரார்க ளாண்டவனே 

நாளை வருவார்கள் நன்றாகப் பேட்டிசெய்ய

என்றே உரைத்தவனும் ஏகினன்கா ணம்மானை 



தென்னவன் மதுரைக்கு செல்லுதல் 

சவுதா கிரியருகே தான்சென்று தென்னவனும் 

955 	பாண்டியனார் பேட்டிக்குப் பரிகொண்டு நாம்போக 

வேணுமே அய்யா விரைவா யுரையுமென்றார் 

நல்ல தெனவே நகைபுரிந்து ஈசுவரனும் 

அப்படியே போவோமென் றருள் புரிந்தா ரம்மானை 

நாளைப்பயணம் நன்றாய் விடிந்த பின்னர் 

960 	வேதியர்கள் சொற்படியே விடிந்தைந்து நாழிகைக்குள் 

வான்பரிகள் சேர வாகா யலங்கரித்து 

சவுதா கிரியவரும் தாமுமொரு வான்பரிமேல் 

ஏறியவர் கைதனிலே எரியீட்டி தான்பிடித்து 

புறப்பட்டா ரப்பொழுது பெரியதொரு வைகைதன்னில் 

965 	பார்த்துநின்ற தென்னவனும் பார்மீதிற் கொண்டாடி 

சவுதா கிரியருகே தானுமொரு வான்பரிமேல் 

ஏறியே வானவர்க ளிருபுறமுஞ் சூழ்ந்துவர 

நடந்தார்கா ணப்பொழுது நல்ல தளத்துடனே 

பரிகள் வருகிறதைப் பார்க்கவெனப் பாண்டியனும் 

970 	மேடையின் மேலேறு விருப்பமுடன் பார்த்திருந்தான் 

செந்தூ ளெழும்பியது செங்கதிரோன் றான்மறைய 

வான்பரி களைக்கொஞ்சி வரிசையுடன் வருவதைத்தான் 

கண்டானே பாண்டியனுங் கண்குளிர வப்பொழுது 

சந்தோஷ மாகப் பாண்டியன் பார்த்திருக்க . 

975 	வான்பரி களைக்கொண்டு வந்தார்கள் கோட்டைக்குள்ளே; 



தென்னவன் பாண்டியனைக் காணுதல் 

கோட்டைக்குள் வந்தபின் கோமானைக் காண்பதற்கு 

சவுதா கிரியவரைத் தானிறுத்தித் தென்னவனும் 

பாண்டியனார் தம்மைவந்து பரிவுடனே கண்டார்காண் 

கோமா னவர்தமக்குக் கூறுவான் தென்னவனும் 

980 	பரிக்குச்சவு தாகிரியாய்ப் பண்புடனே வந்தவர்தான் 

இந்தத்தே சத்திருக்குஞ் சவுதா கிரியல்லர் 

தெய்வ வளநாட்டில் சிறப்பா யிருக்குமவர் 

அவனி முழுது மவர்வசமாய்த் தானிருக்கும் 

அவர்க்கு நிகர்தானும் யாருமில்லை வையகத்தில் 

985 	ஆகையினால் கொற்றவர்தா மாண்டவரே நீருமிப்போ 

சரிபேட்டி யாகத்தான் செய்யவே வேணுமென்று; 



பாண்டியன் சவுதாகிரியைக் காணுதல் 

தென்னவனார் சொல்லத் தென்மதுரைப் பாண்டியனும் 

நல்லதென்று சொல்லி நலமா யுரைக்கலுற்றான் 

தென்னவனார் போன தன்பின் தென்மதுரைப் பாண்டியனும் 

990 	பரிகள் தமைப்பார்க்கப் பண்பாக மீனவனும் 

வேணுமென்று சொல்லி வெளியிலே வந்தவனும் 

உயர்ந்ததொரு வான்பரிமேல் வாகாகத் தானேறி 

சவுதா கிரியருகே தான்சென்றான் பாண்டியனும் 

பாண்டியனார் வருகிறதைப் பார்த்துநின்ற தென்னவனும் 

995 	சவுதா கிரியவரைத் தான்பார்த்துச் சொல்லலுற்றான் 

பாண்டியனார் வருகின்ற பவுசுதன்னைக் கண்டீரோ 

குதிரையின் மேலேறிக் கோமா னும்மிடத்தில் 

பேட்டிபண்ணத் தானும் பிரியமுடன் வருவதுகாண் 

போவீ ரெனவுரைக்கப் புன்முறுவல் செய்தவரும் 

1000 	நல்லதென்று மெள்ள நடத்தினார் வான்பரியை 

பாண்டியனார் தாமும் பரிக்குச்சமன் கிட்டவந்தார் 

சவுதா கிரியவரும் தார்மார்பன் பாண்டியனும் 

இருவருமாய்ப் பேட்டி செய்து இருந்தார்கா ணம்மானை. 



பாண்டியன் பரிகளைக் காணுதல் 

அப்பொழுது பாண்டியனா ரகமிக மகிழ்ந்து 

1005 	சவுதா கிரியவரைத் தானழைத்துக் கொண்டாடி 

ஆயிரக்கான் மண்டபத்தி லன்புடனே போயிருந்து 

குதிரைகளை யெல்லாங் கொண்டுவரச் சொல்லியவர் 

வான்பரிகள் சேர வரிசையுட னேபார்த்து 

சவுதா கிரியவரைத் தான்புகழ்ந்து கொண்டாடிக் 

1010 	குதிரை விலையறியக் கோமானும் வேணுமென்னத் 

தமதுசவு தாரிகளைத் தானழைத்து வாருமென்றான் . 

அந்தப் படியே யழைத்தோடி வந்தார்கள் 

வந்தசவு, தாரிகளை வாகா யவர்பார்த்து 

இன்னவிலை யென்று எமக்குரையு மென்றுரைத்தார் , 

1015 	அந்தமொழி கேட்டு ஆனசவு தாரிகளும் 

விலைமதிக்க வான்பரியை விபரமுடன் பார்த்தவர்கள் 

பாண்டியனார் தாங்கொடுத்த பணத்திற்குப் பத்திரட்டி 

காணுமென வவர்கள் கணக்காக வேயுரைத்தார் 

அந்தமொழி கேட்டு அப்பொழுது பாண்டியனும் 

1020	சந்தோஷ மாகத் தானிருந்தா ரம்மானை. 



கயிறு மாற்றுதல் 

அந்த நல்ல செய்தி யறிந்துசவு தாகிரியும் 

கொண்டுவந்த வான்பரியைக் கொற்றவனுக் கொப்புவித்தார்

நல்லதொரு வேளையிலே நற்கயிறு மாற்றினர்காண்: 



பரிகளை இலாயத்திற் கட்டுதல் 

அப்பொழுதே பாண்டியனா ரந்நேரம் வான்பரியை 

1025 	இலாயமதிற் கொண்டுபோய் நன்றாகக் கட்டுமென்றார் 

நரபாலன் சொற்படியே நல்லதொரு வான்பரியை 

கொண்டுபோ யிலாயத்திற் கூசாமற் கட்டினர்காண் 

வான்பரிக ளிலாயமதில் வகையுடனே சேர்ந்தபின்பு, 



சவுதாகிரி விடைபெறுதல் 

பாண்டியனார் தம்மைப் பார்த்துச்சவு தாகிரியும் 

1030 	வந்து வெகு நாளாச்சு மன்னவனே நான்போக 

வேணுமென வுரைத்தார் விருப்பமுட னப்பொழுது 

அந்தமொழி கேட்டு அன்புடனே பாண்டியனார் 

வந்தவுடனே நீரும் வகையுடனே போரோமென்றீர் 

இன்னம்பத்து நாள்தா னிங்கே யிருமெனவும்  

1035 	வேண்டியவா பரணமிக வரிசைக ளுங்கொடுத்து 

அனுப்புகிறோ மென்று மன்பாகத் தாமுரைத்தார் 

அந்த வசன மவருரைக்கத் தான்கேட்டு 

உன்தேசந் தானு மொருதுரும்பு விலையுமில்லை 

உன்னாலொன் றும்நமக்கு ஒருகுறையு மில்லையென்றார் 

1040 	வருடமு மொன்றாச்சு மன்னவனே தேசம்விட்டு 

இன்றைக்கே யிப்பொழுதே நம்பயணம் போவமென்றார்; 



பாண்டியன் பரிசளித்தல் 

அந்தமொழி கேட்டு அப்பொழுதே பாண்டியனார் 

பொக்கிஷத்தைத் தான்திறந்து பூஷணங்க ளுள்ளதெல்லாம்

நாலுவகை வத்திரமும் நலமாகத் தானெடுத்துக் 

1045 	கொண்டுவரச் சொல்லிக் குணமுடனே தாமெடுத்து 

இந்தாரு மென்றுஅவ ரிருகையாற் றான்கொடுக்க 

கொடுத்த வெகுமதியைக் கோல்நீட்டித் தான் வாங்கிக் 

குதிரைமேற் குனிந்து குதிரைக்குப் பின்னாலே 

போட்டார்சவு தாகிரிம் போட்டவந்தப் புதுமைகண்டு 

பாண்டியன் கோபம் 

1050 	நாமுங்கை யாற்கொடுக்க நற்கோலி னால்வாங்கிக் 

குதிரைக்குப் பின்தட்டில் போட்டானே யென்றுசொல்லிப்

பாண்டியனா ரப்பொழுது கோபமுற்றார் கண்சிவந்து, 



தென்னவன் தேற்றுதல் 

அந்த நிலையறிந்து தென்னவனும் பாங்காக 

முன்னாலே யும்மிடத்தில் மொழிந்தே னவர்செய்தி 

1055 	அவனி முழுதாளு மரசர்க ளெல்லோரும் 

இவர்கொடுக்க வாங்குவதே யல்லாம லிவர்தானும் 

வேறொருவர் கொடுக்க வாங்குவது யில்லைமன்னா 

பாண்டியன் குமாரத்தியைப் பண்பாகப் பெற்றதனால் 

நீர்கொடுக்க வாங்கியதை நிசமாகக் கண்டேன்நான் 

1060 	என்றுசொல்லிக் கோபமதை யின்பமுட னாற்றிவிட்டான். 



சவுதாகிரி புறப்பாடு 

அந்த வசனமதை யறிந்துசவு தாகிரியும் 

புன்முறுவல் கொண்டு போய்வாரோ மென்றுசொல்லி 

விடையைத்தான் வாங்கிக்கொண்டு நடந்தார்கா ணம்மானை. 



தென்னவன் பின் தொடர்தல்

சவுதா கிரியவரைத் தானனுப்பி வருவேனென்று 

1065 	பாண்டியனார் தம்மிடத்திற் பரிவாய் விடைவாங்கித் 

தென்னவனு மப்பொழுது சென்றான்கா ணம்மானை. 

தென்னவர்க்குச் சவுதாகிரி செய்தி சொல்லல்

 இருவருமா யொருதலத்தி லின்பமுடன் தானிருக்கச் 

சவுதா கிரியருகே தானிருந்த தென்னவனைப் 

பாங்காக வேபார்த்துச் சிரித்துமெள்ளச் சொல்லலுற்றார் 

1070 	பாண்டியனார் தமக்குப் பரிகள்நாம் கொண்டுவந்து 

உன்றன் கடனொழிய வொப்புவித்தோ மிப்பொழுது 

பெருந்துறைக்குத் தென்னவனே புறப்பட்டோ நாமெனவே 

சொன்னவதைக் கேட்டு இடிவிழுந்த மாமரம்போல் 

நின்று மயங்கி நெடுமூச்சுந் தானெறிந்து 

1075 	என்னுடைய பங்கா யிருக்குஞ் சிவனாரே 

உம்முடைய சீர்பாத மெப்பொழுதும் நான்மறவேன் 

உம்மைவிட்டு யான்பிரியே னுத்தமரே யெந்நாளும் 

என்னையுங் கூடவழைத் தேகுமென்றான் தென்னவனும் 

அப்பொழுது சிவனாரு மவரை யருகழைத்து 

1080 	ஒன்றுக்கு மஞ்சாதே யுனக்குதவி நாமிருப்போம் 

இன்னஞ் சிலகால மிவ்விடத்தில் நீயிருந்து 

மன்னவனை நீசெய்யும் மாபாடு மிகவுண்டு 

பாடொழுயப் பட்டுப் பயமும்நீ தெளிந்தபின்பு 

நாடியே யுன்னையங்கே நன்றாய் வரவழைத்து 

1085 	அப்பொழுது உனக்கு அதிகவரம் நாந்தருவோம் 

என்று சிவனாருஞ் செப்பமுடன் தாமுரைத்தார் 



தென்னவன் ஏங்குதல் 

அந்தமொழி கேட்டு அறிவழிந்த தென்னவனும் 

படும்பாடு மெத்தவென்று பாங்குடனே சொன்னீரே 

அடியேன் படுந்துயர மாரறியப் போகிறார்கள் 

1090	துணையொருவ ரில்லாமல் துன்பப் படுவேனோ 

அடியே னுயிரை யழித்திடுவ னென்சாமி. 

என்றுசொல்லி மனம்நொந்து ஈசரடி பூண்டுகொண்டான்; 



சிவனார் தேற்றுதல் 

அப்பொழுது ஈசுவரனு மன்புடனே ஈதுசொன்னார் 

ஒன்றுக்கு மஞ்சாதே யுனக்குதவி நாமிருப்போம் . 

1095 	சொக்கருந் தானுனக்குத் துணையாக வேயிருப்பார், 



சிவனார் மறைவு 

என்று சொல்லி யீசுவரனு மின்பமுட னப்பொழுது 

உபதேசஞ் சொல்லியுற்ற வெண்ணீறுந் தான்கொடுத்துத் 

தென்னவனைத் தான்நிறுத்திச் சென்றார்கா ணம்மானை. 



தென்னவன் திரும்புதல் 

சென்ற சிவனாரும் பொருந்த விடைகொடுக்க 

1100 	விடைபெற்ற தென்னவனும் மீனவனை வந்துகண்டான் 

வந்துகண்ட தென்னவனை வகையுடனே பாண்டியனும் 

சவுதா கிரியவரைத் தானனுப்பி வந்தாயோ 

என்றுபரி வாய்க்கேட்க வின்பமுடன் தென்னவனும் 

அனுப்பிவைத்து வந்தே னாண்டவனே யென்றுரைத்தான் 

1105 	பாண்டியனுங் கொலுமுடிந்து பள்ளியறை போய்ச்சேர்ந்தான் 

தென்னவனும் மாளிகைக்குச் சென்றான்கா ணம்மானை. 



பரி நரியாதல் 

பாதிநல்ல சாமத்திலே பரிகள் நரியாகி 

முன்னிருந்த வான்பரியை முறித்திரத்தம் தான்குடித்துக் 

குடலைப் பிடுங்கிக் கூக்குரலு மிட்டனகாண் 

1110 	பட்டண மெங்கும் பருநரிகள் ஊளையிட 

வேதாளப் பேய்கள்விருந் துண்டனகா ணம்மானை 



பாண்டியன் ஏக்கம் 

கங்கு லதுப்பட்டுக் கதிரோனுந் தோன்றியபின் 

சாணிமா ரெல்லோருந் தலையிலே கையைவைத்துப் 

பாண்டியனார் தமக்குப் பரிவிசனஞ் சொல்லவென்று 

1115 	ஒன்றாகக் கூடி நரபாலன் முன்வந்து 

ஆண்டவனே யிப்பொழுது அடியேங்கள் விண்ணப்பம் 

வான்பரிகள் வந்தவெல்லாம் வகைவகையாய்க் கட்டிவைத்தோம் 

பாதிநல்ல சாமத்திலே பரிகள் நரியாகி 

முன்னிருந்த வான்பரியை மூளை தனையுறிஞ்சி 

1120 	குடலைப் பிடுங்கிக் கூக்குரலு மிட்டன காண் 

பட்டண மெங்கும் பருநரிகள் ஊளையையா  

என்றுசொல்லச் சாணிமா ரேங்கியே பாண்டியனும், 



தென்னவன் வருகை 

தென்னவனை யிப்பொழுது தேடி யழையுமென்றான் 

ஓடி யழைத்துவந்தா ரொருநொடியிற் றூதுவர்கள்; 



பாண்டியன் வினாவல் 

1125 	வந்து நின்ற தென்னவனை வாகா யவர்பார்த்து 

எழுகோடி செம்பொன்னை யிதமாக நாங்கொடுத்துக் 

குதிரைகொண்டு வாவெனவே குணமா யனுப்பியதும் 

இலாயமதிற் சென்று நன்றாகக் கட்டுமென்று 

நாமுமுரை செய்ய நன்றாகக் கட்டினதும் 

1130 	பாதி நல்ல சாமத்திற் பரிகள்நரி யானதுவும் 

பழைய புரவிகளைப் பரலோகஞ் சேர்த்ததுவும் 

காரணங்க ளாகக் கதையாய் முடிந்ததுவும் 

நம்முடைய திரவியத்தை நலமாகவே வாங்கிக் 

கொண்டுபோய் நீயுமங்கே கோவில்கள் கட்டுவிக்கத் 

1135 	திரவியங்க ளத்தனையுஞ் சிலவுநீ பண்ணியதும் 

வான்பரியுங் கொண்டு வந்தேன்நா னென்றுசொல்லி 

மாரீச வஞ்சனையாய் மயக்க முறநமக்கு 

மாயக் குதிரைகளைக் கொண்டுவந்து நீகொடுத்து 

இலாயதில் முன்னிருந்த நல்லதொரு வான்பரியைச் .

1140 	சேரக் கொடுக்கவென்று தென்னவனே யிப்பொழுது

கொண்டுவந்து வான்பரியைக் கொடுத்துக் கெடுத்தாயே 

என்று சொல்லிப் பாண்டியனு மெரியெனவே கோபமுற்றுத் 

தின்றுவிடு வார்போலச் சினமா யவருரைக்க, 



தென்னவன் விடைகூறல் 

வாய்புதைத்துக் கட்டி மறுவார்த்தை யீதுசொல்வான் 

1145 	தேசமதிற் சென்று திரவியமும் நான்கொடுத்துத் 

தேவரீர் தம்முடைய சித்தத்திற் கேற்றபடி 

வான்பரியும் வாங்கிவந்து மன்னவனே கட்டினேன்நான்

ஈசுவரனார் தஞ்செய லிப்படியே தானிருந்தால் 

யாரென்ன செய்வார்க ளடியேன்மேற் குற்றமென்ன 



இரத்தினப் பரீட்சை 

1150 	என்றுசொல்லித் தென்னவனு மெரியெனவே பாண்டியனார் 

மாமாய வித்தைகளும் மாரீச வஞ்சனையும் 

பொய்யுங் கவடும் பொருந்து மிவனிடத்தில் 

இந்திர சாலவித்தை யிவனிடத்தி லுண்டெனவே 

மயக்கம் பெரிதாகி மன்னவனு மப்பொழுது 

1155 	தென்னவனை முன் நமக்குத் தீரமா யனுப்பிவைத்த 

கல்லைத்தான் பொக்கிஷத்திற் காவலரே வைத்தோமே 

முழுதும் புரட்டாக முடிந்ததோ நாமறியோம்

பொக்கிஷத்தைத் திறந்தே போயெடுத்து வாருமென்றார் 

அந்த மொழிகேட்டு அரைநொடியிற் றானோடிப் 

1160 	பொக்கிஷத்தைத் திறந்து போத வெடுத்துவந்தார்  

எடுத்துவந்த முடிப்பதனை யிதமாகப் பாண்டியன்மு

வைத்தார் முடிப்பதனை வாகா யவிழ்த்தவரும் 

பார்க்கும் பொழுது பருங்கல்லா யிருந்ததுவே 

கண்டவுடன் பாண்டியனார் கருணை முகம்வாடிப்; 



பாண்டியன் தண்டனை 

1165 	பார்த்து மனதேங்கிப் பகரலுற்ற ரப்பொழுது 

கொண்டுபோய்த் தென்னவனைக் குறடாவா லடித்துத் 

திரவியங்கள் சேரச் சீக்கிரமாய் வாங்குமென்றார் 

சொன்னவுடன் தென்னவனைச் சுருக்காகக் கூட்டிப்போய்

அடித்தார்க ளப்பொழுது அருங்குருதி தானோட: 



தென்னவன் புலம்பல் 

1170 	அடிபட்டுத் தென்னவனு மாத்தாம லப்பொழுது 

சிவனே சிவாயவென்று சிந்தைதனி லேயுருகி 

வாய்விட்டுத் தானழுது வருத்தமுட னப்பொழுது 

என்னுடைய பங்கி லிருக்குஞ் சிவனாரே 

இப்பாடு நான்படவோ யென்தலையில் விதித்தீர் 

1175 	என்னதவக் குறைகள் செய்தாலு மிப்பொழுது 

வந்துதவ வேணு மெனையாளுஞ் சிவனாரே 

என்னுடைய சீவ னிப்போ யிறக்குதுகாண் 

இறந்தாலு மென்சீவ னிணையடியை நான்மறவேன் 

சொக்க ரெனக்குத் துணைசெய்வா ரென்றீரே 

1180 	ஒருவரையுங் காணே னொப்பில்லா வீசுவரரே 

என்று நினைந்தசந்து தென்னவரும் விழுந்தனர்காண்: 

பாண்டியனிடம் சிவனார் வேதியராய் வருதல் 

இந்தத் துயரமதை யீசுவரனார் தாமறிந்து 

அவன்றுயரை யாற்ற வப்பொழு தரனாரும் 

பாண்டியனார் தமக்குப் பஞ்சாங்கஞ் சொல்லுமந்தப் 

1185 	பார்ப்பான் வடிவாகப் பாண்டியன்முன் வந்தார்காண் 

வந்தவொரு வேதியரை வாருமிரு மென்றுத்தான் 

உரைத்தவுட னிருந்து சொன்னார்காண் பஞ்சாங்கம்: 



பாண்டியன்வினாவல் 

அப்பொழுது வேதியரை விளம்பலுற்றான் பாண்டியனும் 

தென்னவனார் தம்மிடத்தில் திரவியங்கள் தாங்கொடுத்துப் 

1190 	பரிவாங்கி வாருமெனப் பாங்கா யனுப்பியதும் 

மாயக் குதிரைதன்னை மார்க்கமாய்க் கொண்டுவந்து 

தென்னவன் கொடுத்ததுவு மிலாயத்தில் கட்டியதும்  

பாதிநல்ல சாமத்திலே பரிகள்நரி யானதுவும் 

முன்பிருந்த வான்பரிகள் பரலோகஞ் சேர்ந்ததுவும் 

1195 	தமக்குத் தெரியாமல் தான் மங்கிப் போனதுவும் 

காரணங்க ளின்னவென்று கண்டிப்பா யிப்பொழுது 

வேதியரே சொல்ல வேணுமென்னப் பாண்டியனும்; 



வேதியர் விடை புகலல் 

அந்தமொழி கேட்ட வேதியரு மப்பொழுது 

பாண்டியனார் தமக்குப் பாங்கா யுரைக்கலுற்றார் 

1200 	நாமுரைக்க நீகேளாய் நலமாகப் பாண்டியனே 

ஈசன் செயலொழிய வேறில்லை மன்னவனே 

இன்னம்வெகு காரியங்க ளிதமாய் நடக்குமென்றார்

 உந்தனுக்குப் பின்னாலே வொப்புவித்துத் தாரோங்காண் 

தென்னவனார் தம்மாலே செய்தித்தாழ் வொன்றுமில்லை 1

1205 	தென்னவனும் நன்றாகச் சிவனடிமை யாயிருக்க 

உம்மேல்தான் குறையதுவும் வருங்காணு முத்தமனே 

ஆகையினா லவனையிப்போ அடிக்கவும் வேண்டாங்காண் 

அடியை விலக்கி யவனைச்சிறைச் சாலையிலே 

போட்டு வையுமென்று புகன்றனர்காண் வேதியரும் 

1210 	நாலிரண்டு நாளையிலே நலமான காரணங்கள் 

உந்தனுக்கு நாமு மொப்பித்துத் தாரோங்காண் 

என்றுசொல்லி வேதியரு மிதமாகத் தானிருக்கப் 

பாண்டியனார் தாமும் பண்புடனே தான்கேட்டுக் 

காரணங்க ளின்னவென்று காண்போம்நா மென்றுசொல்லிக்

1215 	காவலிலே வைக்கக் கட்டளையு மிட்டார்காண்: 



தென்னவனைச் சிறையிலிடுதல் 

அப்பொழுகு வேதியனா ரன்புடனே தாமெழுந்து 

சென்றார்காண் தென்னவனைத் தண்டிக்குங் கூடமதில் 

தென்னவனார் தம்மைத் தண்டிக்குஞ் சேவகரை 

வாருமெனத் தானழைத்து வல்லவராம் வேதியனார் 

1220 	தென்னவனார் தம்மைச்சிறைச் சாலையிலே போட்டுவைக்க

அரச னுரைத்திடலா லடியாமல் தென்னவனை 

கூட்டிப்போய்க் காவற் கூடத்தில் சேருமென்றார் 

வேதியனார் சொல்ல வியசனமது தான்கேட்டுச் 

சிறைக்கூடந் தனிலவரைச் சேர்த்தார்கா ணம்மானை. 

வேதியர் தென்னவனைத் தேற்றுதல் 

1225 	அப்பொழுது வேதியரு மன்புடனே தென்னவனை 

நலமாக வேபார்த்துச் சிரித்துமே வாய்திறந்து 

வாகாக வப்பொழுது வியசன முரைக்கலுற்றார் 

தென்னவனே நீயுமிப்போ சிறையிலே தானிருந்து 

கஷ்டமொன்றும் படாமல் காக்குறோ முந்தனையும் 

1230 	என்றுறுதி சொல்லி யேகினா ரம்மானை. 



தென்னவன் வெறுப்பு 

காவலிலே தானிருந்த கருணையுள்ள தென்னவனும் 

ஈசரது பாதமதை யிதயத்தி லேநினைந்து 

பூசையும் பண்ணாமல் போசனமு மில்லாமல் 

ஆறிரண்டு நாளா யப்படியே தானிருந்தான் 

1235 	இத்துயர் தீர்ப்பதற்கு ஈசுவரனே தஞ்சமென்று 

எட்டென்றா லிரண்டறியே னேழை யடியேன்நான் 

இப்பாடு நான்படவே யென்னகுறை செய்தேன்நான் 

இன்னம் வெகுபா டியல்பாகப் பட்டாலும் 

உம்முடைய சீர்பாத மொருநாளும் நான்மறவேன் 

1240 	என்னுடைய சென்மத்தை யீடேற்றிக் கொள்ளுமையா 

வந்தென்னை யாட்கொள்ள வாராமல் நீரிருந்தால் 

எந்தனுயிர் தன்னை யியல்பாக விட்டிடுவேன் 

காவலிலே தானிருந்து கஷ்டப்பட மாட்டேன்நான் 

ஈசுவரனு மிப்பொழுது எனக்குதவி செய்யவில்லை 

1245	என்றுசொல்லித் தன்னுயிரை யிறக்கச்செய்ய வேணுமென்று 

உன்னி யெழுந்திருந்தா ருற்றவந்தத் தென்னவனும்; 



சிவனார் தோன்றுதல் 

அந்நேரம் சொக்கலிங்க மன்புடனே யோடிவந்து 

தென்னவரைப் பார்த்துச் சிரித்துமவ ரீதுரைப்பார் 

உனக்குதவி நாமிருக்க உன்னுயிரை யிப்பொழுது 

1250 	விட்டுவிடக் காரியமென் வேண்டா மெனவிலக்கி 

நாளைக்கு உன்காவல் நன்றாய் விடுதலையாம் 

என்றுறுதி சொல்லி ஈசுவரருந் தாமுரைக்க, 

தென்னவன் சிவனைப் போற்றுதல் 

உரைத்தமொழி கேட்டு உற்றவனாந் தென்னவனும் 

சொக்கர்தம் பாதமதைத் தொழுதீது சொல்லலுற்றான் 

1255 	விருத்தகுரு சங்கராபோற்றி போற்றிசம்பு வேபோற்றி 

எங்கள் நாயகனேபோற்றி யெழிற்பெருந்துறை யாபோற்றி

மங்கைபங்காளா போற்றி மான்மழு தரித்தாய்போற்றி 

எங்குமாய் நின்றாய்போற்றி ஈசனே போற்றிபோற்றி 

என்றுசொல்லிப் போற்றி ஈசுவரனே தஞ்சமென்று 

1260 	தாளிணையி லேவிழுந்து தஞ்சமென்று சொன்னவனைச், 



சிவனார் தென்னவனைத் தேற்றுதல் 

சொக்கர் மனமகிழ்ந்து சொல்லுவா ரப்பொழுது 

உனக்குதவி நாமே யுண்மையிது சொல்லுகிறோம் 

நாளை பகற்பொழுது நம்மாணை நிச்சயங்காண் 

காவல் விடுவிப்போம் கலங்காதே தென்னவனே 

1265 	என்றுறுதி சொல்லியவ ரேகினர்கா ணம்மானை. 

சிவனார் வைகையில் வெள்ளம் வரவழைத்தல் 

தென்னவற்குத் தான்சிவனார் திடஞ்சொல்லிப் போனதனால்

காவல் விடுவிக்கக் கருத்திலே தானினைந்து 

வைகைதனில் வெள்ளம் வரவழைத்தா ரம்மானை 

வெள்ளம் வருகின்ற வேகமதைச் சொல்லுகிறோம் 

1270 	இருகரையு மொருகரையா யேகமாய்த் தான் பரந்து 

கங்குகரை கொள்ளாமற் கரைபுரண்டு வந்ததது 

பாண்டியனுக்கு அறிவித்தல் 

வெள்ளம் வருகிறதை வேந்தனிடந் தான்சென்று 

எள்ளளவு பூமி யிடையறவே தான்பரந்து 

நாலுபனை யுயரம் நன்றாய் வருகுதையா 

1275 	கோட்டையுங் கோபுரமும் கோமா னரண்மனையும் 

பட்டணமும் தான்முழுகிப் போகுமே பாண்டியனே! 



பாண்டியன் ஆளனுப்புதல் 

என்றுசொன்னா ரப்பொழுது எழில்வேந்தன் தான்கேட்டுத்

தம்முடைய காரியப்பேர் தம்மை வரவழைத்து 

வெள்ளம் மிகுந்து வெகுகோபங் கொண்டெழுந்து 

1280 	வருகிறதைக் கண்டு வந்துசொன்னா ரிப்பொழுது 

ஆனதினால் நீங்களிப்போ அவசரமாய்ச் சென்றோடிப் 

பட்டணத்தி லுள்ள பரிகுடிக ளத்தனையும் 

நம்முடை சேனைதள மவ்வளவும் வரவழைத்துச் 

சேர வொருமுகமாய்ச் சென்றேதான் போயிருந்து 

1285 	ஆத்துக்குத் தென்கரையி லானவெள்ளம் வாராமல் 

கரைகட்டி நன்றாகக் காருமென்றார் பாண்டியனார் 

வேந்த னுரைக்க வெகுசனங்கள் தானோடி 

அப்படியே சென்று அடைத்தார்க ளப்பொழுது, 



அடங்கா வெள்ளம் 

கூவென் றடைக்கவெகு கோபமாய் வெள்ளமது 

1290 	அடைக்க அணைபரவி யவர்கள்தமைக் கண்டவுடன் 

வேகமாய் வெள்ளமது மிகுந்துவரக் கண்டவர்கள் 

மிக்க மனங்கலங்கிப் பயந்தவர்கள் தானோடி 

பாண்டியனார் முன்னேகிப் பலபேரு மீதுரைப்பார் 

ஆண்டவனே வெள்ள மடைக்கவுங் கூடவில்லை 

1295 	யுகாந்த வெள்ளமாக யுகமுடிவாய்த் தோன்றுதையா 

பார்க்கப் பயமாக விருக்குதையா யெங்களுக்கு 

என்றுசொல்லி யவர்க ளேகினர்கா ணம்மானை. 

மறையோன் வரவு 

கேட்டவர்கள் தம்மொழியைக் கிலேசமிக வுண்டாகி 

மனங்கலங்கிப் பாண்டியனார் மயங்குகின்ற வேளையிலே 

1300 	வந்தார்காண் சொக்கலிங்கம் மறையோன் வடிவாக; 



பாண்டியன் அச்சம் 

வேதியரைக் கண்டவுடன் விளம்பினார் பாண்டியனார் 

வேதியரே யிப்பொழுது வெள்ளமது வருவதனால் 

வெள்ளமதைத் தடுக்க வேதுசெய்வோம் வேதியரே 

ஈசன் செயலோ யிறையவனார் கற்பனையோ 

1305 	சேர விறந்து சிவலோகம் சேருவமோ 

இன்னபடி யென்று எமக்குரையும் வேதியரே 

என்றுசொல்லிப் பாண்டியனு மின்பமுடன் தானுரைக்க, 

மறையோன் பாண்டியனைத் தேற்றுதல் 

வேதியனா ரப்பொழுது மீனவனுக் கீதுரைத்தார் 

ஒன்றுக்கும் நீமயங்க வேண்டாங்கா ணுத்தமனே 

1310 	வெள்ளந் தனைமறிக்க விதமுறைப்போ முந்தனுக்குத் 

தென்னவனை யிப்பொழுது சீக்கிரமாய்த் தானழைத்து 

வெள்ள மறிக்கவென்று வெகுமதியும் பண்ணிவைத்துச் 

சீக்கிரமே தானனுப்பு சொன்னோம்நா முந்தனுக்குச் 

க்ஷணிகமொரு நாழிகைதான் தாமதமே யானாலும் 

1315 	பட்டணமு மும்முடைய பளிங்குமா மண்டபமும் 

சேர விடிப்பட்டுத் திருநீறாய்ப் போய்விடுங்காண் 

உனக்காக வேநாமு முண்மையது சொன்னோங்காண்: 



தென்னவன் விடுதலை 

என்று சொல்லப் பாண்டியனா ரின்பமுடன் தான்கேட்டுத் 

தென்னவனைச் சீக்கிரமாய்ச் சென்றழைத்து வாருமென்றார் 

1320 	அந்நேரந் தானோடி யழைத்துவந்தா ரம்மானை. 

பாண்டியன் தென்னவனை யணைகட்ட வனுப்புதல் 

அழைத்துவந்த தென்னவனை வள்ளலுந் தான்பார்த்தது

ஆற்றுவெள்ள மிப்பொழுது அடர்ந்தேறி வருவதனால்

சீக்கிரமாய் நீர்போய்ச் சென்றுகரை கட்டிவைத்துப் 

பட்டணமும் நம்முடைய பளிங்குமா மண்டபமும்  

1325	சேர விடிபட்டுச் சீரழிந்து போகுமுன்னே 

காக்கவே வேணுமென்று கனவரிசை செய்தருளி 

வெகுமதியுஞ் செய்து விடைகொடுத்தா ரம்மானை. 



தென்னவன் வெள்ளமடைத்தல் 

விடைபெற்றுத் தென்னவனும் விரைவுடனே தான்நடந்து

பட்டணத்தி லுள்ள பலகுடிக ளத்தனையும் 

1330 	எண்ணிக்கை தான்பிடித்து எல்லோரையு மழைத்துத் 

தன்கையிற் தானிருக்குந் தன்பிரப்பங் கோலாலே 

சனத்துக் கொருகம்பு தானளந்து போடுமென்றான் 

சொன்னபடியே சுருக்க வளந்து விட்டார் 

கோலளந்து தான்போடக் கூவென் றடைக்கலுற்றார்; 

அடங்கிய வெள்ளம்  

1335 	தென்னவனார் தம்மைக் கண்டவுடன் வெள்ளமது, 

கோபந் தணிந்து குறுகியதே யம்மானை 

வெள்ளந் தணிந்து உருண்டோடிப் போனதைத்தான் 

தென்னவனும் பார்த்துச் சிரித்துமெள்ள வாய்திறந்து 

சுருக்கா யடையுமென்று தூண்டினான்கா ணம்மானை 

1340 	அந்நேரஞ் சென்று அடைத்தார்க ளெல்லோரும் 

அணையுமவர் கட்டி யாற்றுவெள்ளம் வாராமல், 



தென்னவன் அணையைப் பார்வையிடுதல் 

அடைத்த வணைவழியே யவரோடிப் பார்த்துவந்தார் 

சேர விடுபட்டுச் சிறுவாய்க்கா லோடியதும் 

அங்கே யொருவிடத்தி லடையாம லிருந்ததுவும் 

1345 	கண்ட வுடனே கருணையுள்ள தென்னவனும் 

இவ்விட மடையாம லிருக்கவந்த காரியமென் 

யாருடைய பங்கிதென நமக்கறியச் சொல்லுமென்றார் 

சொன்னமொழி கேட்டுச் சொல்லுவா ரனைவோரும் 

பிட்டுவிற்பாள் பங்கென்று சொன்னவுடன் தென்னவனும்;

பிட்டு விற்பாள் வருகை 

1350 	அப்பொழுதே யவளை யழையுமென்றான் அம்மானை 

ஓடி யழைத்துவந்தா ருற்ற கிழவிதன்னை 



தென்னவன் வினாவுதல் 

வந்தவளைப் பார்த்து வலுக்கோப மாயுரைத்து 

உன்னுடைய பங்கு அடையாமற் போனதென்ன 

என்றுவெகு கோபமதா யெடுத்துரைத்தா ரம்மானை: 



பிட்டு விற்பாள் விடைகூறல் 

1355 	அப்பொழுது கிழவியுந்தா னறிவிழந்து சொல்லலுற்றாள் 

நானொருத்தி யல்லாமல் நாயகனே யெந்தனுக்கு 

வேறு உதவியில்லை வேந்தனே நீர்கேளும் 

என்னுடைய பங்கு அடையாமற் போனவதை 

கூலிக்கு ஆளமர்த்திக் கூப்பிட் டொருவனைத்தான் 

1360 	உதிர்ந்தபிட்டு நான்கொடுத்து வுடைப்பைநீ யடையென்ன 

ஆமென் றவன்சொல்லி யிசைவாகத் தான்போனான் 

என்ன விதமாகச் செய்தானோ நானறியேன் 

நான்சுட்ட பிட்டெல்லாம் பொடியா யுதிர்ந்ததுதான் 

பொடியா யுதிரவவன் போடுபோ டென்றுசொல்லி 

1365 	வாங்கியே தின்றுவிட்டு வன்கரையுங் கட்டாமல் 

என்னையுந் தானவனு மேசரதெல் லாமேசி 

வலுக்கோப மாயுமவன் வாயா லதட்டுகின்றான் 

தண்டித்துக் கொள்ளுமையா தென்னவரே யென்றுரைத்தாள்:  

தென்னவன் பரமனைப் பிரம்பாலடித்தல் 

அப்பொழுது தென்னவரு மவனை யருகழைத்துக் 

1370 	கூலியும் வாங்கிக் குறுக்கணையும் போடாமல் 

ஏனிருந்தா யென்று யெரியெழவே கோபமுற்று 

தென்னவன்கைப் பிரம்புகொண்டு சீக்கிரமாய்த் தானடித்தான்

அடிபட்டுத் தானலறி அப்பாலே யோடலுற்றான்;



உலகுக் கடிவிழுதல் . 

சொக்கர்திரு மேனியிலே துய்ய பிரம்படிதான் 

1375 	சிக்கெனவே தான்படவே செகமுழுதும் பட்டதுதான் 

 அங்கயற்கண் மீனாட்சி யம்ம னவள்மேலும் 

பாண்டியனார் தம்மேலு மவர்பட்ட மகிஷிமேலும் 

பட்டணத்தி லுள்ள பலகுடிகள் தம்மேலும் 

சேனைபரி காவலர்கள் தென்னவனார் தம்மேலும் 

1380 	சேரவொரு நிறையாய்ச் சென்றுபட்ட தம்மானை. 



பாண்டியன் உணர்வு 

பாண்டியனார் தம்மேலே பாரவடி பட்டதனால் 

சோர்ந்து விழுந்தவருஞ் சோர்வு தெளிந்தெழுந்து 

காரியப்பே ரத்தனையுங் கடுக வரவழைத்து 

நம்மேலே யிப்பொழுது நல்ல பிரம்படிதான் 

1385 	படவந்த காரியமென் பகருமெனக் கேட்டார் 

அப்பொழுது சொல்வார்க ளறிந்தவர்க ளெல்லோரும் 

வைகைதனி லேவெள்ள மகாதமாய் வந்ததனால் 

எங்கள் தமையழைத்து ஏவநீ ரப்பொழுது 

நல்ல தெனவேபோய் நாங்களும் வைகைதனிற் 

1390 	சென்றே யடைக்கச் சினமாக வெள்ளமது 

எங்கடமைக் கண்டவுட னெழும்பிவெகு கோபமுடன் 

கங்குகரை கொள்ளாமல் கரைபுரண்டு வந்ததனால் 

எங்களா லாகாம லெல்லோரு மோடிவந்தோம் 

1395 	தென்னவனார் தமையனுப்பச் சென்றா ரவருமங்கே 

தென்னவரைக் கண்டவுடன் சீறிவந்த வெள்ளமது 

பொங்கு திரையமர்ந்து பின்தங்கிப் போனதுமே 

கரையுமவர் கட்டக் கரைமேல் வருகையிலே 

பிட்டுக்கு மண்சுமந்தார் மறியலவர் கட்டாமல் 

1400 	இருந்ததனால் தென்னவர்க்கு இனியதொரு கோபம்வந்து 

சொக்கர்திரு மேனியிலே துய்ய பிரம்புகொண்டு

அடித்தார் சினமுடுகி யப்பொழுது தென்னவனார் 

சொக்கரடி பட்டதனால் தொல்புவியோர் தானறிய 

வேணுமென்று சொல்லி வேடிக்கை பார்த்தார்காண் 

1405 	தென்னவனு மிப்பொழுது சிவனடிமை யல்லாமல் 

எங்களைப் போலே யிவரு மொருத்தரென்று 

எண்ணி மனந்தனிலே யிருக்காதே மன்னவனே 

உள்ள கரும முரைத்தோ மென்மொழிந்தார்: 



தென்னவர்பால் பாண்டியன் பேரன்பு 

அந்தமொழி கேட்டு அப்பொழுது பாண்டியனார் 

1410 	இந்தநினை வுள்ளதென்று இருந்தவரு மந்நேரம் 

தென்னவனார் தம்மைச் சீக்கிரமாய்த் தானழைத்து 

வேண்டும் வரிசைகள் விதமாகத் தான்கொடுத்து 

அதிகார முந்தனுக்கு அன்புடனே நாந்தருவோம் 

எப்பொழுதும் போலே யிருந்துநீர் பாருமென்று, 

தென்னவன் பதவியைக் கைவிடுதல் 

1415 	சொல்லவே தென்னவனார் சோர்வடைந்து சொல்லலுற்றார் 

அதிகார மெந்தனுக்கு ஆகாது மன்னவனே 

சரியான பேர்களுக்குத் தானருளு மென்றுரைத்தார் 

வேண்டாங்காண் தென்னவனே விசாரமதை விட்டுவிடும் 

எப்பொழுதும் போலே நீ ரிருமென்று தானுரைக்க 

1420 	அந்தமொழி கேட்டு அவரீ துரைக்கலுற்றார் 

சிவவேடந் தான்தரித்த சிவனருள் பெற்றவர்க்கு 

அதிகாரஞ் செய்ய வடைவில்லை மன்னவனே 

சென்றுநான் பெருந்துறைக்குச் சிவனாரை பூசைபண்ணப் 

போகவிடை கொடுத்துப் பொருந்த வனுப்பிவைத்தால் 

1425 	மார்க்கண் டனைப்போலே வாழ்ந்திருப்பாய் மன்னவனே! 

தென்னவன் பாண்டியனிடம் விடைபெறுதல் 

என்றுதான் தென்னவனா ரடித்துரைத்த வார்த்தைதனை 

மன்னவனுங் கேட்டு மனமகிழ்ந்து கொண்டாடி 

அப்படியே போமென்று அனுப்பினர்கா ணம்மானை. 



தென்னவன் தன் தாயைக் காணுதல் 

விடைபெற்றுத் தென்னவனும் வீதிபல கடந்து 

1430 	வந்தார்காண் தன்னுடைய மாளிகைக்கு அம்மானை 

மாளிகை வந்துதான் மாதாவைத் தண்டனிட்டு 

போசனமுஞ் செய்து போத விளைப்பாறிப்; 

தென்னவன் சொக்கரிடம் விடைபெறுதல்

போனார்காண் சொக்கரது பொற்பாதங் காணுதற்குச் 

சொக்கரடி தொழுது சொல்லுவார் தென்னவரும் 

1435 	என்னால் முடியாது ஈசுவரனே யென்றுரைத்து 

நன்றாக நாயடியேன் நலமாகத் தொண்டுபண்ண 

எனக்கு விடையருளு மீசுவரனே யென்றுரைத்தார் 

அப்பொழுது சொக்க ரவரும் மனமகிழ்ந்து 

இங்கே உனக்கு இனிமோட்ச மில்லைமன்னா 

1440 	பெருந்துறையி லுந்தனுக்குப் பொற்பாதம் நாந்தருவோம் 

என்றுசொக்கர் சொல்ல வியல்பாகத் தான்கேட்டு 

அந்தப் படியே யடியேன் பெருந்துறைக்குப் 

போய்வாரே னென்று பொருந்த விடைவாங்கி 

வந்தார்கா ணப்பொழுது மாளிகைக்கு அம்மானை. 

தென்னவன் தாயிடம் விடை கேட்டல் 

1445 	வந்துதன் மாளிகையில் மாதவைத் தான்பார்த்து 

பெருந்துறையி லீசுவரனார் பொற்பாதஞ் சேவைபண்ண 

போகநான் மாதாவே பொருந்தவிடை தாருமென்றார்: 



தாயின் மறுப்புரை 

அந்தமொழி கேட்டு அவர்தாயு மீ துரைப்பாள் 

என்னுடைய பாலகனே யென்மொழியைக் கேட்டருள்வாய்

1450 	என்னுடைய பர்த்தாவை நானு மிழந்துவிட்டேன் 

அன்றுமுத லுந்தனையே நம்பியிருந் தேன்மகனே 

என்னைப் பிரிந்துசெல்ல வேற்குமோ உன்மனந்தான் 

நீபோனா லெந்தனுக்கு யார்துணை யென்மகனே 

தீக்கடனும் நீர்க்கடனுஞ் செய்வதா ரெந்தனுக்கு 

1455 	எந்தனுயிர் போனதன்பின் னேகுமென்றாள் மாதாவும் 

தாயா ருரைக்கத் தான்கேட்டுத் தென்னவனார் 

மனதுமிக நொந்து மயக்கமுற்றா ரம்மானை 

தாயார் மொழியைத் தட்ட முடியாமல், 

இருந்தார் நெடுநாள்வரை யின்பமுட னம்மானை 

1460   சிவனருளி யாகச் சிவக்கருத்தைச் சிந்தைவைத்து 

வேறுசிந்தை வையார் விசனமொன்றுந் தானறியார்; 



தாயின் பிரிவு 

இப்படியே தென்னவனா ரிருக்கும் நினைவுதன்னை 

தாயா ரவளறிந்து சலித்து முகம்வாடிப் 

புத்திர வாஞ்சையும் பொறுக்க முடியாமல் 

1465 	நாளுக்கு நாள்சீவன் நலமாய்க் குறைவுற்று 

இந்தப் படியே யிருந்து சிலகாலம் 

இதுவே நினைவாக யிருந்தாள்கா ணம்மானை. 

தென்னவன் தாய்க்கு ஈமக்கடன் செய்தல் 

தாயார் சிவலோகஞ் சேர்ந்தபின்பு தென்னவனார் 

மாதாவை நல்லடக்கஞ் செய்தார்கா ணம்மானை 

1470 	தாயார் தமக்குள்ள சடங்கு மவர்முடித்துப் 

பனிரெண்டு நாட்சடங்கும் பாங்கா யவர்செய்து 

தான தருமங்கள் தயங்காமல் தான்செய்து 

பிராமணர் போசனமும் பண்ணி முடித்தபின்பு 

தேடிய திரவியங்கள் சேரச் சிலவழித்து 

1475 	செய்வன வெல்லாஞ் செய்து முடித்தபின்பு, 

தென்னவன் பெருந்துறைக்குச் செல்லுதல் 

நடந்தார் பெருந்துறைக்கு நலமுடனே தென்னவனார் 

நடந்து பெருந்துறையிற் செல்வக் குருந்தடியைக் 

கண்டு வலம்வந்து கைதொழுதா ரம்மானை 

தொழுதவரு மப்பொழுது சொல்லுவார் வார்த்தையொன்று.

1480 	வந்தேன்நா னும்முடைய மலர்ப்பாதங் காணுதற்கு 

தந்தே யெனையாளுந் தற்பரனே யென்றுரைத்தார் 

என்றுரைத் தீசனது யிணையடியைப் போற்றிசெய்து; 



வேதியரைக் காணுதல் 

தென்னவனு மங்கிருக்கத் திறமாய்க் குருந்தடியில் 

வீற்றிருந்த வேதியர்சொல் விளம்பக்கே ளம்மானை 

1485 	மாலும் பிரமாவும் மற்றுமுள்ள தேவர்களும் 

சந்திரருஞ் சூரியருந் தானவரும் செயசெயென 

முழங்குவதைத் தென்னவன்றான் முறைமையுடன் தன்செவியில்

நாராசங் காய்ச்சி நன்றாக விட்டதுபோல் 

கேட்டவுடன் தென்னவனார் கிலேச மிகப்பெருகி 

1490 	வந்தார் குருந்தடியில் வார்த்தையொன்றுஞ் சொல்லாமல் 

குருந்தை வலமாகச் சுற்றிவந்து தண்டனிட்டார் 

தண்டனிட்டு வந்த தென்னவனை வேதியரும் 

ஏது நிமித்த மிங்குவந்த வாறேது 

என்றுசொல் வாயென்று யின்பமுடன் தான்கேட்கச் 

1495 	சொல்லுவான் தென்னவனுஞ் சுவாமி தனைப்பார்த்து 

உம்முடைய பங்கில் நானிருக்கிறே னென்குருவே 

என்னுடைய பங்கில் நீரிருப்பீரோ என்குருவே 

உம்முடைய விடத்தில்நா னுண்மையுடன் சேவைபண்ண 

வேணுமென்று வந்தேன் வேதியரே யென்றுரைத்தார் 

1500 	அந்தமொழி கேட்டு அகமகிழ்ந்து வேதியரும் 

நல்லதப்பா வென்று நகைசெய்தார் வேதியரும் 

அந்நேரம் தென்னவனும் அறிவுடனே தானெழுந்து 

குருதட்சிணையும் வைத்துக் கும்பிட்டான் தென்னவனும் 

பாதம் மிகப்பணிந்து பண்புடனே தென்னவனும் 

1505 	பரியும் கரியும் பத்திரமாய்க் காருமென்றான் 

அப்படியே தானு மிருந்தனன்கா ணம்மானை. 



சிவனார் வருகை 

குருந்தடியில் வீற்றிருந்த குஞ்சிச் சடையோனும் 

கேட்டு மனமகிழ்ந்து கிருபைக் கடலாகி 

வந்தார்கா ணீசுவரனார் வரமவர்க்குத் தான்கொடுக்க 

1510 	கண்டான்காண் தென்னவனுங் கருணையுள்ள வீசுவரனை

கண்டு மலர்ப்பாதங் கருணையுடன் தான் தொழுது 

மாலயனுந் தேடியே காணாத பொற்பாதம் 

நாயடியேன் காண்பதற் கென்னதவஞ் செய்தேனோ

வன்பிறப்பி லழுந்தி வன்னரகில் வீழாமல் 

1515 	எந்தனுக்கு மோட்ச மிப்பொழு தருளுமென்றான் 

இன்னம் பிறவி யிறந்து பிறவாமல் 

உம்முடைய சீர்பாத மருளுமென்றார் தென்னவனும் 

அருளுமென்ற சொற்கேட்டு அப்பொழுது ஈசுவரனார் 

சிரித்துப் புரமெரித்த சிவனாரு மீ துரைப்பார் 

1520 	தென்னவனைப் பார்த்துனக்குச் சிதம்பரத்தில் மோட்சமல்லால்

இத்தலத்தில் மோட்ச மில்லைகா ணுந்தனுக்கு 

அங்கே நீ போவென்று அருளினர்கா ணம்மானை. 



தென்னவன் தில்லைக்கேகுதல் 

தென்னவனு மப்பொழுது சிவனார் விடைவாங்கிப் 

போனார்கா ணப்பொழுது பொழன்னம் பலந்தனக்குச் 

1525 	சென்றே சிதம்பரத்தில் தென்னவனு மப்பொழுது 

மன்று தனிலாடு மாதேவர் பாதமதை 

நின்று வணங்கி நெடுநா ளிருக்கையிலே, 



தில்லை மூவாயிரவர் இடையூறு செய்தல் 

தென்னவனைக் கண்டு தில்லை மூவாயிரவர் 

கிட்டேவர வொட்டாமல் செய்தனர்கா ணம்மானை 

1530 	அப்பொழுது தென்னவனா ரவர்கள் தமைப்பார்த்து 

சன்னியாசி யோடு தாட்டீகள் செய்வதென்ன 

என் வழியே செல்லுகைக் கீடல்ல கண்டீரோ 

என்று யிவர்சொல்ல வின்பமுடன் கேளாமல் 

கோபித்துக் கண்சிவந்து கொடுமை யுரைத்திடவே 

1535 	தென்னவனா ரப்பொழுது சிவனாரைச் சிந்தைவைத்து 

நின்று வணங்கி நெடுமூச் செறிகையிலே, 



தென்னவனார் மானுருவடைதல் 

சிவனா ரதுவறிந்து தென்னவனைத் தானழைத்து 

மானாகப் பிறந்து வனத்திலே போயிருநீ 

பிறகு வரவழைத்துக் கொள்ளுவோ முந்தனையு 

1540	 மென்று சிவனாரு மிதமா யுரைக்கலுற்றார் 

தென்னவனு மப்பொழுது சிவனார் விடைவாங்கி 

வனத்திலே தான்போய் மான் வடிவங் கொண்டிருந்தான் 

மானாகப் பிறந்தவரும் வனத்திலே போயிருக்கச், 



மேசரி மக்கட்பேறு பெறுதல் 

சென்னப் பட்டணத்தில் திறமான மேசரிதான் 

1545 	புத்திரரு மில்லாமல் பெருந்தவசு தானிருந்து 

பெற்றா ரொருபெண்ணைப் பேருலகந் தானறியப் 

பெற்ற மதலைதன்னை பேடியென்று பேருமிட்டு 

இன்ப முடனே யினிதாய் வளர்த்தார்கள் 

தவழ்ந்து விளையாடித் தள்ளுநடை யிட்டுவர 

1550 	மதலையின் சொற்கேட்க மன்னவனுந் தான்மகிழ்ந்து 

பிள்ளையுடன் வார்த்தை பிரியமுடன் தான்கேட்க, 



மகளின் மாற்றுநிலை கண்ட தாய்தந்தையர் வருத்தமுறுதல் 

அப்போது பிள்ளை யதுவொன்றும் பேசாமல் 

ஊமை யதுவாகி ஒன்றுமுரை யாததனால் 

பிள்ளைதனைப் பார்த்துப் பெருமூச்சு விட்டவனும் 

1555 	மன்னவனு மப்பொழுது மனஞ்சலித்துக் கொண்டிருந்தான்

சித்தாடை கொண்டு கொடுத்தார்க ளம்மானை 

சீலைதனை வாங்கித் தெருவி லெறிந்துவிட்டாள் 

சீலையுங் கட்டாமல் திரிந்ததுகா ணம்மானை 

பித்தாயங் கொண்டு பிள்ளை திரிந்ததனால் 

1560 	பிள்ளைதனை வன்சிறையில் வைத்திருந்தா ரம்மானை 

பனிரெண்டு வயது பக்குவமா யாச்சுதுகாண் 

அப்பொழுதுஞ் சேலைபோல் பிள்ளை யிருந்ததனால் 

மகளுடைய பாதகத்தை மாதாவுந் தான்பார்த்துக் 

1565 	குத்தி விழுந்தழுது கூவென்று தானலறித் 

தன்கணவ ரோடே சலித்தழுதா ளம்மானை. 



மகளின் மாற்றுநிலைக்குக் காரணமறிதல் 

மன்னவனுங் கேட்டு மனதிற் கிலேசமுற்று 

பாராத வைத்தியங்கள் பார்த்துச் சலித்துமவன் 

இதற்கேது செய்வமென்று யெண்ணி மனந்தனிலே 

1570 	பெரியோர் களையழைத்துப் பேசினான்கா ணம்மானை 

அந்தமொழி கேட்டு அவரீது சொல்லுவராம் 

தவத்தினால் தான்வந்த குறையீது மன்னவனே 

தீரும் படிக்குத் தீர்க்கமாய்ச் சொல்லுகிறோம் 

சிதம்பரத்திற் சென்று சிவனாரைத் தான்தொழுதால் 

1575 	தீருங்கா ணிக்கருமஞ் செல்லுங்காண் மன்னவனே 

என்றே யவர்சொல்ல வியல்வேந்தன் தான்கேட்டு 

நல்லதென்று சம்மதித்து நாம்போக வேணுமென்று 

தன்மனைவி தன்னுடனே தானுரைத்தா ரம்மானை. 



மேசரி தில்லைக்குச் செல்லுதல் 

உரைக்க அவள் கேட்டுஉள்ளபடி யாமெனவே 

1580 	மன்னவருந் தேவியரும் மகளுடனே மூவருமாய்ச் 

சென்றார்கா ணப்பொழுது சிதம்பரத்திற் கம்மானை 

சிதம்பரத்திற் சென்று சிவனாரைத் தானினைந்து 

பாரமவர் மேல் போட்டுப் பாங்குடனே தானிருந்தார்: 



சிவனார் தில்லை மூவாயிரவரை அழைப்பித்தல்

 	இவர்க ளிருக்கிறதை யீசுவரனார் தாமறிந்து 

1585 	தில்லை மூவாயிரவரைத் திட்டமா யப்பொழுது, 



ஊமையைப் பேசவைக்கச் சொல்லுதல் 

தானே வரவழைத்துத் தாமீது சொல்லலுற்றார் 

ஊமையாய் வந்த உற்றதொரு பேடிதன்னைப் 

பேசுவிக்க வேணுமென்று பெருமையா யிப்பொழுது 

நம்முடைய பேரில் பழியவனுந் தான்போட்டு 

1590 	மேசரியும் வந்து இருக்கிறான் கண்டீரோ 

ஊமைதனைப் பேசவைக்க வுங்களா லாமோதான் 

என்று சிவனா ரெடுத்துரைக்கத் தான்கேட்டுத் 

தில்லைமூ வாயிரவர் சேர ஒருமுகமாய்க், 



மூவாயிரவர் முடியாதெனக் கூறுதல் 

கூடி யவரீது கூறினர்கா ணம்மானை 

1595 	ஈசுவரனே நீர்தாமு மிட்டதொரு சாபமது 

ஊமையாய்த் தான் பிறக்கக் கற்பித்தீ ரிந்நாளில் 

உம்முடைய சாபமதைத் தள்ளிவைத்துப் பேசவிக்க 

எங்களுக்கு வல்லமைதா னுண்டோகா ணீசுவரரே 

உம்முடைய செயலை யொருவருங் கண்டறியார் 

1600 	எங்களால் முடியாது ஈசுவரரே யென்றுரைத்தார்: 



தென்னவனை யழைத்துவரச் சிவனார் கட்டளையிடுதல் 

அந்த மொழி கேட்டுச் சிவனாரு மப்பொழுது 

வந்துஒரு மாதவசி யிருந்தானே நம்மிடத்தில் 

இருந்தவனை நீங்க ளெல்லோருந் தாங்கூடிக் 

கூடித் துரத்திவிட்டீர் கோலத் தவசிதன்னை 

1605 	அவனே யிருந்தக்கா லிச்சாபந் தீருமென்றார் 

அவனைத் தேடியழைத்துத் திரும்புமென்றா ரம்மானை 

அந்த மொழிகேட்டு அவரீது சொல்லுவராம் 

தேசாந் தரந்திரியுஞ் செல்வத் தவசிதன்னை 

எங்கே யென்றுதேடி யழைப்போம்நா மீசுவரரே 

1610 	இருக்குமிட மின்னதென்று எமக்குரைப்பீ ராமாயின் 

அப்படியே சென்று அழைத்தோடி வருவோமென்றார்:



தென்னவனிருக்குமிடம் முதலிய கூறல் 

அந்தமொழி கேட்டு அய்யரு மீதுரைத்தார் 

மானாகத் தான்பிறந்து வனத்திலே வாழுகின்றான் 

போயழைத்து வாருமெனச் சொன்னார்கா ணம்மானை 

1615 	வனத்திலே வாழுகின்ற மானிலக்ஷங் கோடியுண்டு 

எந்த மானென் றழைப்போம்நா மீசுவரரே 

என்றவர்கள் சொல்ல வீசுவரரு மீதுரைப்பார் 

வனத்திலே வாழுகின்ற மான்றிரள் கூட்டத்தில் 

செல்வக் கலையாகித் திரிகின்றான் காணுங்கள்  

1620 	வனத்திலே நீங்கள்போய் மான்றிரளைக் கண்டவுடன் 

கூட்டமான் கள்சேரக் குதித்தோடிப் போய்விடுங்காண் 

செல்வக் கலையதுதான் தீர்க்கமா யுங்கள்தமைப் 

பார்த்துவெகு கோபமுடன் பரிதவித்து நிற்குமது 

அப்பொழுது நம்முடைய வடையாள மானதொரு 

1625 	மாலையைத் தான்போட்டால் மான்வடிவந் தான்மாறிச் 

சிவஞானி யாகித் தென்னவனுந் தான்தோன்ற 

உங்கடமைக் கண்டவுடன் கோபித்துக் கண்சிவப்பான் 

அறிந்து மறியாம லடியேங்கள் செய்தகுற்றம் 

பொறுத்தருள வேண்டும் புண்ணியனே யென்றுசொல்லிப் 

1630 	பாதம் பணிந்தால் பராக்கிரமம் விட்டுவிடும். 

சென்றழைத்து வாருமென்று சிவனாருந் தாமுரைத்தார். 



மூவாயிரவர் தென்னவரைக் காணுதல் 

அந்தப் படிக் கனைவோருஞ் சம்மதித்துச் 

சிவனார் விடைவாங்கிச் சென்றார் வனந்தனிலே 

வனமெல்லாந் தேடி வந்தா ரொருவனத்தில் 

1635 	வாவி தனிற்சென்று வாகாக நீர்குடித்துத் 

தேடி யலுத்துத் திகைத்திருக்கும் வேளையிலே 

கூட்டமான் கள்கூடிக் குளக்கரையில் வந்தனவே 

கண்டார்கள் மான்திரளைக் கனபிரிய மாய்மகிழ்ந்து 

கொண்டாடிப் பார்த்திருந்தார் குளக்கரையி லம்மானை 

1640 	மானெல்லாம் வந்துவிடாய் தீரவே நீர்குடித்துச் 

சேர வொருநிழலில் சென்று படுத்தனகாண் 

மாயக் கலைக்கூட்ட மான்களும் நாலாறு  

சூழவே காவலாய்ச் சுற்றிநின்ற தம்மானை 

அப்படியே சேரத் திரண்டிருக்கும் வேளையிலே 

1645 	தில்லை மூவாயிரவர் சேர வொருமுகமாய்ச் 

சங்கீதந் தனைப்பாடத் தனமான்க ளோடினவே 

கலைமான் வடிவுகொண்டு நின்றிருந்த தென்னவனு 

மோடா மலேநின்று உற்ற செவியெடுத்து 

தில்லை மூவாயிரரைச் சீறியே பார்த்திடவே 

1650 	அப்பொழுது தில்லை மூவாயிரவர் தாம்பார்த்துச் 

சிவஞானி யானவொரு தென்னவனா ரிதுவெனவே 

அறிந்துமலர்ப் பாதமதி லனைவோரும் போய்விழுந்து 

அறிந்து மறியாம லடியேங்கள் செய்தபிழை 

பொறுத்தருள வேணும் புண்ணியரே யென்றுசொல்லிச் 

1655 	சிவனார் கொடுத்ததொரு செங்கழுநீர் மாலைதன்னை 

கலைமான் வடிவுகொண்ட காரணவர் முன்போட்டுச் 

சிவனாரு மும்மைச் சீக்கிரமாய்த் தானழைத்துக் 

கூட்டிவரச் சொன்னார் கோலக் கலைமுனியே 

என்றவர்கள் சொல்ல வெழின்மான் வடிவுவிட்டுத் 

1660 	தென்னவனார் தோன்றி நின்றார்கா ணம்மானை. 



தென்னவர் தில்லைக்கு வருதல் 

தோன்றிநின்ற தென்னவனைத் தில்லைமூ வாயிரவர் 

வாருமென்று சொல்லி யழைத்துவந்தா ரந்நேரம்: 



சிவனாரைக் காணுதல் 

வந்தார் சிதம்பரத்தில் வாழுஞ்சிவ னாரிடத்தில் 

சிவனாரைக் கண்டு தென்னவனுந் தான்பணிந்து 

1665 	எந்தன் குருவே எனையாளுஞ் சற்குருவே 

எந்தனையு மிப்பொழுது நீரழைத்த பணிவிடையென் 

என்று அவருரைக்க வீசுவரருந் தான்மகிழ்ந்து 

நன்றுநன்று யிப்போ நாமுரைக்க நீகேளாய் 

சென்னப் பட்டிணத்தில் திறமான மேசரிதான் 

1670 	பிள்ளைத் தவமிருந்து பெற்றா ரொருபெண்ணை 

வாயுமவள் பேசாமல் வன்துகிலுங் கட்டாமல் 

பித்தாயங் கொண்டு பெருக்கத் தவித்ததனால் 

நம்முடைய பேரில் பாரமவன் போட்டு 

வந்திருக்கான் நம்மருகே வாகாய்நீ போயிருந்து 

1675 	பிள்ளைதனைப் பேசவைத்து வாருமென்றா ரம்மானை 



தென்னவன் மேசரியைக் காணுதல் 

சிவனா ருரைக்கத் தென்னவனுந் தான்மகிழ்ந்து 

போனான்கா ணப்பொழுது பொற்கொடியாள் தன்னிடத்தில் 

மேசரியுந் தான்கண்டு மெத்த மனமகிழ்ந்து 

வாரு மிருமென்று வரிசையுடன் தானழைத்துத் 

1680 	தன்முன்னே தானிருத்திக் கொண்டார்கா ணம்மானை 

தென்னவனா ரப்பொழுது சிவனார் துணையெனவே 

மன்னவனார் முன்னிருந்து வாகா யுரைக்கலுற்றார் 

வாருங்காண் மேசரியே வாகாயுன் பிள்ளைதனைத் 

தெரிந்து கலையுடுத்தித் தேன்போலும் வாய்திறந்து 

1685	பேசவே செய்து பெருமையாய்த் தானிருக்கப் 

பண்ணிவைத்து வாவெனவே பரமனா ரென்னைவிட்டார் 

ஆகையினால் நாமிங்கே வந்தோங்காண் மன்னவனே 

என்றுசொல்லக் கேட்டு இதமாக மேசரிதான் 

சந்தோஷ மாகத் தானிருக்கும் வேளையிலே; 



சாபம் நீங்குதல்

1690 	தென்னவனார் தம்மைப் பேட்டியவள் கண்டவுடன் 

வேகமது தோன்றி வெடுவெடென்று தானெழுந்து 

தாயார் பிறகேபோய்த் தானொளிந்தா ளம்மானை 

ஈசுவர ரன்று இட்டதொரு சாபமது 

பெண்கொடியாள் தன்னைவிட்டுப் போனதுதா னம்மானை . 



தென்னவன் ஊமையைப் பேசவைத்தல் 

1695 	தென்னவனா ரப்பொழுது தேன்மொழியைத் தான்பார்த்து

வண்ணத் துகிலொன்றை வாகா யெடுத்தவரும் 

இந்தத் துகிலை யெடுத்துநீர் கட்டுமென்று 

வண்ணத் திருமகள்முன் வாகாகத் தான்போட்டார் 

பெண்கொடியு மப்பொழுது சீக்கிரமாய்த் தானெழுந்து 

1700 	வண்ணத் துகிலைவரிந்து உடுத்தினள்கா ணம்மானை 

சேலை யுடுத்தினயின் தென்னவனா ரப்பொழுது 

பெண்ணை யருகிருத்திப் பேசவைக்க வேணுமென்று 

பாங்காக வேதாமுஞ் சிரித்தீது செப்பலுற்றார் 

பெண்ணே நீரிப்பொழுது பேசா திருப்பதென்ன 

1705 	வாயைத் திறந்து வழக்கா யுரையுமென்றார் 

சொன்னவுட னேயவளுஞ் சோலைக் கிளிபோலே 

வாயைத் திறந்து பேசினள்கா ணம்மானை 



மேசரியின் மகிழ்ச்சி 

மன்னவனு மதைக்கண்டு மனமகிழ்ந்து கொண்டாடிச் 

சிதம்பரத்தில் வாழுஞ் சிவனாரே யல்லாமல் 

1710 	வேறுஒரு தெய்வ மில்லையென நிச்சயித்துத் 

தோரணத்தி னாற்சபையுஞ் சோடித்தா ரம்மானை 

தென்னவனார் தமக்குச் செய்யும் வரிசையெல்லாம் 

எந்தனுயிர் தந்த யீசுவரருக் கெனவெண்ணி 

நீர்செய்த உதவிக்கு நானீது செய்கிறேன்காண் 

1715 	என்றுமன் னவன்கூற வீதுரைத்தார் தென்னவனார் 

ஈசன் செயலொழிய வென்னால் முடிவதுண்டோ 

நீர்தரும் வரிசையெல்லாம் தானங்கள் பண்ணிவிடும் 

சன்னாசி யெந்தனுக்குத் தான்வாங்கிக் காரியமென் 

என்றுசொல்லிப் போட்டு எழுந்திருந்து தான்போனார்

1720 	சென்றார்காண் மேசரியுஞ் சிறப்பாகத் தன்பதிக்கு: 



தென்னவன் சிவனைக்காணுதல் 

தென்னவனார் சென்று சிவனா ரடிதொழுது 

எந்தன் பிறவிதனை நீர்நீக்க வேணுமென்று 

சிந்தைதனி லெண்ணித் தெளிந்திருந்தா ரம்மானை. 



தென்னவர் பெருந்துறைக்குச் செல்லுதல் 

இந்தப்படி யெண்ணி யிவரிருக்கும் வேளையிலே 

1725 	மாணிக்க வாசகர் என்றுதிரு நாமமது 

சாத்தியவர் தம்மைச் சடுதியிலே தானழைத்துப் 

பெருந்துறையி லீசுவரர்க்குப் பெற்றபிள்ளை நீயாகி 

அங்கே நீபோயிருந்து அரசாளு மென்றுரைத்தார் 

சிவனார் விடைவாங்கிச் சென்றார் பெருந்துறைக்குப் 

1730 	பெருந்துறையி லீசுவரனார் பொற்பாதம் போற்றிசெய்து 

தண்டனிட்டுத் தென்னவனும் நின்றார்கா ணம்மானை 

தண்டனிட்ட தொண்டனையுஞ் சிவனார் மிகத்தழுவி 

இந்நாள் வரையிலெனை மறந்துநீ யிருந்ததென்ன 

என்று சிவன்கேட்க வீதுரைத்தான் தென்னவனும் 

1735. வன்பிறப்பி லழுந்தி வன்னருகில் வீழாமல் 

சிதம்பரத்தில் மூழ்கிச் சிவனா ரடிதொழுது 

மான் பிறவியாகி வனத்தில் திரிந்தலுத்துப்

பேடிதனைப் பேசவைத்துப் பெண்பிறவி தானகற்றி 

மாணிக்க வாசகர் என்றே யவரெனக்குப் 

1740 	பேருமினி தாய்வைத்துப் பெருந்துறைக்குப் போவெனவே

விடைகொடுக்க வாங்கி வந்தேன்நா னீசுவரரே 

என்று இவர்கூற வீசுவரரும் தான்மகிழ்ந்து 

தானீகர் தம்மைத் தாமே வரவழைத்துச் 

சந்நிதி முன்பாகத் தான்மேற் புறமாக 

1745 	மாணிக்க வாசகர்க்கு மண்டபமுங் கட்டுமென்றார் 

தாமே யவருரைக்கத் தானே வரவழைத்துத் 

திருப்பணியுஞ் செய்து முடித்தார்கா ணப்பொழுது 

திருப்பணியுஞ் செய்து கட்டி முடித்தபின்பு 

மாணிக்க வாசகரை மலர்க்கரத்தி னாற்றழுவி 

1750 	கூட்டியவர் சென்று கோயிலுக்குட் டானேகி 

அபிஷேகம் நைவேத்திய மவர்கையாற் றானருள 

ஆவுடையார் நம்பியவர் தம்மை வரவழைத்து 

பூசைபண்ணச் சொல்லி யருளுமவர் தான்புரிந்து 

இன்பமுட னவ்விடமே யிருந்துவந்தா ரம்மானை 

1755 	அந்தப் படியே யவரிருக்குந் வேளையிலே, 



ஆவுடையார் வருகை 

வந்தார்கா ணாவுடையார் மறையோனைப் போலவால் 

கண்டார்காண் தென்னவருங் கண்குளிர வம்மானை 

வேதியரைக் கண்டு விளம்புவான் தென்னவனும் 

எங்கிருந்து வாரீ ரேழைப் பிராமணரே 

1760 	என்று விளம்பவே யியம்புவார் வேதியரும் 

மதுரை தனிலிருந்து வாரேன்காண் தென்னவனே 

என்றுசொல்ல வேதியருந் தென்னவனு மீதுரைப்பான்: 



தென்னவன் மதுரைச் செய்தி கேட்டல் 

மதுரை தனிலிருந்து வாரீரே வேதியரே 

அங்கே யதிசயங்க ளுண்டோ வெனக்கேட்டான் 

அதிசயங்க ளின்னவென்று அறிவிப்பீ ராமாயின் 

1765 	சொல்லுகிறோ முந்தனுக்கு சொல்லுமென்றா ரம்மானை 

தென்னவனு மப்பொழுது தேசிகரைத் தான்பார்த்து 

தென்னவனா ரிங்கிருந் தெங்கேயோ யேகினரே 

ஏகினார் வருவாரோ வென்றுமந்தப் பட்டணத்தில் 

1770 	சொல்லுகிற பேர்க ளுண்டோ வெனக்கேட்டார்: 



ஆவுடையார் மதுரைச்செய்தி யுரைத்தல் 

அந்தமொழி கேட்ட வேதியரு மப்பொழுது 

தென்னவனைப் பார்த்துச் சிரித்தீது செப்பலுற்றார் 

பட்டணத்திலுள்ள பலசனங்க ளெல்லோரும்  

பாண்டியனார் வாசற் பரிவார மத்தனையும் 

1775 	இன்று பிறந்த விளங்குழந்தை தான்முதலாய்த் 

தென்னவனார் தம்மைப்போல் தேசத்திற் கிட்டாது . 

போனார்வரு வாரோவெனப் புலம்புவா ரெல்லோரும் 

இன்று தவிக்குதுகாண் நினைவு தடுமாறிப், 

ஆவுடையார் தென்னவனை மதுரைக்கழைத்தல் 

போனால்நீ யிப்பொழுது புதுமையுள்ள பாண்டியரு

1780 	தேசவதி காரஞ் செலுத்துமென்று தாமுரைப்பார் 

வாரீரோ நாம்போவோம் மதுரைதனக் கிப்பொழுது; 



தென்னவன் மறுப்பு 

என்றுசொல்லக் கேட்ட தென்னவனு மீதுரைப்பான் 

ஒன்று மறியாம லுரைத்தீரே வேதியரே 

சிவஞானி யெந்தனுக்குச் சிற்றாசை வேண்டாங்காண் 

1785 	குருந்தடியி லீசுவரருங் கொடுத்த வரப்படியே 

பொன்னம் பலத்தையர் பொற்பாதம் விட்டொருநாள் 

வருவேனோ வாரேன்நான் வார்த்தையினி யுரையாதீர் 

இந்தமொழி தன்னை யிப்பொழுதே விட்டுவிடும். 

என்றுசொல்லத் தென்னவனா ரீதுரைப்பார் வேதியரும்: 



ஆவுடையார் தென்னவனைக் கொண்டு கோவைபாடுவித்தல் 

1790 	ஈசர் மலரடியை யிதயத்தில் தான்வைத்து 

ஈசர்மேற் கோவை எழுதநீர் வல்லவரோ 

என்றே யவர்கேட்க யியம்புவார் தென்னவரும் 

உம்மைப்போல் வேதியர்க ளெழுதவே யுண்டானால் 

கோவைநா மிப்பொழுதே சொல்லுவோ மென்றுரைத்தார் 

1795 	உரைத்த வதைக்கேட்ட வெழின்மறையோன் தானுமப்போ

இப்பொழுதே நீர்சொன்னா லெழுதுவோ மென்றுரைத்தான் 

அந்தமொழி கேட்டுத் தென்னவனு மப்பொழுது 

ஆனந்த மாச்சரிய மெனவே மனமகிழ்ந்து 

ஈசர்மலர்ப் பாதமதை யிதயத்தி லேநினைந்து 

1800 	கோவையவர் பாடக் கோமா னெழுதினராம் 



ஆவுடையார் திருக்கோவையைச் சிற்றம்பலத்துள் வைத்தல் 

எழுதி முடித்தவரு மெண்ணிலக்கந் தான்போட்டுப் 

புத்தகமுஞ் சேர்த்துப் பெருங்கயிறுந் தான்போட்டுத் 

தில்லைச் சிவனார்தம் கையெழுத் தீதெனவே 

கடையேட்டிற் றானெழுதி வைத்தார் சிதம்பரனார் 

1805 	எழுதின புத்தகத்தை யீதுசெய்தா ரம்மானை 

பஞ்ச கேந்திரப் படிதனிலே புத்தகத்தை 

வைத்துக் கதவடைத்து வந்தார்கா ணம்மானை. 



ஆவுடையார் மறைவு 

வந்த மறையோனும் மாயமாய்த் தான்மறைந்தார் 

தென்னவனு மப்பொழுது தேடி யலுத்தவனாய் 

ஈசரது மாய மிதுவெனவே தானறிந்து 

1810 	என்னைநீர் சோதனைகள் செய்யவென வந்தீரோ 

ஈசுவரரே உம்முடைய மாயையீ தென்றுசொல்லிப் 

போனவிடங் காணாமல் போதப் பரிதவித்து 

நின்றுநெடு மூச்செறிந்து நின்றார்கா ணம்மானை 

என்னை மயங்கவைத் தேகினீ ரீசுவரரே 

1815 	உம்முடைய சீர்பாத மொருநாளும் நான்மறவேன் 

என்னுடைய சனனமதை யீடேற்றிக் கொள்ளுமையா 

என்று புலம்பி யிவரிருக்கும் வேளையிலே; 



மூவாயிரவர் திருக்கோவையைக் கண்டு திகைத்தல் 

தில்லை மூவாயிரம் பேரி லொருவனவன் 

தில்லைச் சிதம்பரர்க்குச் சிறப்பாகப் பூசைபண்ண 

1820 	வேணுமென்று சொல்லி விரைவாகத் தானும்வந்தான் 

வந்து கதவுதனை வாகாய்த் திறந்திடவே  

பஞ்ச கேந்திரப் படிதனிலே புத்தகத்தைக் 

கண்ட வுடனேயவன் கலக்கமுற் றீதுசொல்வான் 

களவாணி வந்திங்கே களவுபோ யிருக்குதென்று 

1825 	எண்ணி யவன்மனதி லிப்புறத்தே வந்தவனும் 

திறந்த கதவடைத்துத் தீவரமா யெண்ணியவன் 

தில்லைமூ வாயிரர்க்குச் சேதிசொன்னா னப்பொழுது 

அந்தமொழி கேட்டு அனைவோரு மங்குசென்று 

கதவுதனைத் திறந்து கண்டார்கள் புத்தகத்தை 

1830 	இந்த நல்ல புத்தகந்தா னிவ்விடத்தி லுள்ளதல்ல 

மாயமா யிதுவிங்கே வந்திருக்கு தென்றுசொல்லிப் 

புத்தகத்தைத் தானெடுத்துப் பேணியவர் பார்த்தபின்பு 

அவையடக்க மென்பதற் கர்த்தம்வெளி யாகாமல் 

நின்று மயங்கி நினைவுவந் தீதுரைப்பார் 

1835 	தென்னவனா ரிப்பொழுது சிவனா ரடுமையல்லோ 

அவரைநாம் போய்க்கேட்டா லர்த்தம்வெளி யாமெனவே, 



மூவாயிரவர் மாணிக்கவாசகரைக் காணுதல் 

எல்லோருந் தென்னவரை வந்துகண்டா ரம்மானை 

கண்டுமவர் தம்மோடு கரும முரைக்கலுற்றார் 

கண்ணாரக் கண்டதையுங் கருணையுள்ள தென்னவனார் 

1840 	ஈசுவரனார் மாயமிதை யேதென் றெடுத்துரைப்போம் 

வேதியனார் தம்மிடத்தி லிருந்ததொரு புத்தகந்தான் 

இவர்கையிற் றானுளது விதுமாய மென்றெண்ணி 

தில்லைமூ வாயிரரைச் சிறப்பாகத் தான்பார்த்து 

ஏதுசொல்ல வேணு முங்கடமக் கிப்போவென 

1845 	விந்தநல்ல புத்தகத்தின் பொருள் நமக்குச் சொல்லுமென்றார்:

மாணிக்கவாசகர் தில்லையையடைதல் 

பொருளுமக்கு நாமும் பொருந்த வுரைக்கின்றோம். 

வாருங்க ளிப்பொழுது வாகாக நம்முடனே 

என்றுசொல்லித் தென்னவனுந் தில்லையைத் தானடைந்து;



மாணிக்கவாசகர் சிவசாயுச்சிய மடைதல் 

தில்லை மூவாயிரவ ரெல்லாம் வரவழைத்துச் 

1850 	சென்று சபைமுன்னே திறமாக வந்துநின்று  

பொருளிதுவே நீர்காணும் புண்ணியரே யென்றுசொல்லிச் 

சபையையவர் கைகாட்டிச் சென்றார் சபையினுள்ளே 

சபைதனிலே தான்சென்று சாயுச்சிய பதமடைந்தார் 

தென்னவனைக் காணாமல் தில்லை மூவாயிரவர் 

1855 	தேடி யலுத்தவர்கள் சிந்தை யதுகலங்கி  



சிவனாரைப் போற்றிச் சிந்தை தெளிவுறவே 

ஈசுவரரே நாங்க ளனைவோரு மிப்பொழுது 

சேரவிறந் திடுவோஞ் சீக்கிரமாய்க் காட்டுமென்றார் 

அப்பொழுது சிவனாரு மவர்கடமைப் பார்த்து 

1860 	தென்னவனும் நம்முடைய சீர்பாதஞ் சேர்ந்தான்காண் 

வீணுக்கு நீங்க ளிறக்கவந்த காரியமென் 

என்றுசிவ னாரருள வேகினர் தம்பதிக்கு. 



பயனுரைத்தல் 

மாணிக்க வாசக ரம்மானை கேட்போர்கள் 

காணிக்கை யாகக் கைலாயஞ் சேர்வார்கள் 

1865 	கற்றுப் படிப்பவர்கள் காதாரக் கேட்பவர்கள் 

பெற்றுப் பெருகிப் பெரியகுடி யாயிருப்பார் 

பாடினவர் கேட்பவர்கள் பயனெடுத்துச் சொல்வோர்கள் 

இந்தக் கதையை யெழுதிப் படிப்பவர்கள்  

இன்னமின்னஞ் சொல்லுமென்று இன்பமாய்க் கேட்போர்கள்

1870 	இந்தக் கதையை யெழுதிக் கொடுத்தவர்கள் 

இன்பசுக மெல்லா மினிப்பெருகி வாழியவே. 

	-----------------------------


BULLETIN OF THE GOVERNMENT 

ORIENTAL MANUSCRIPTS LIBRARY,  MADRAS. 

				----------------------

AN APPEAL. 

The Government Oriental Manuscripts Library, Madras, is unique in point of variety and vastness of collections covering a very wide field of Indian Literature in Sanskrit, Tamil, Telugu, Kannada, Malayalam, Mahratti, Arabic, Persian and Urdu. The dates of several of the manuscripts go back to many hundreds of years. From an academic point of view, these collections contain some very interesting specimens of Literary, Scientific, Historical and Artistic importance. A large number of them have not yet been printed and some of them are available only in this Library. With a view to placing these manuscripts in the hands of the public in a printed form, the Government of Madras were pleased to sanction the starting of a BULLETIN under the auspices of the Government Oriental Manuscripts Library. For the present only two numbers are issued in a year. They contain critical editions of original works in Sanskrit, Tamil, Telugu, Kannada, Malayalam, Mahratti, Persian and Urdu. The annual subscription is only Rs. 4 inland and 8 shillings foreign. Scholars, Patrons of Culture, Universities, Public Libraries and Educational Institutions are requested to enrol themselves as susbscribers for this Bulletin and thus encourage the cause of Oriental Studies and Culture. 





This file was last updated on 22 Nov 2022 

Feel free to send the corrections to the webmaster (pmadurai AT gmail.com) 





