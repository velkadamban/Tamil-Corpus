





















மதுரைவீரன் அம்மானை / maturai vIran ammAnai (in Tamil script, unicode format)










மதுரைவீரன் அம்மானை 

 (பதிப்பாசிரியர்: ம. சீராளன்)



maturai vIran ammAnai

edited by M. cIrALan 

In Tamil script, unicode/utf-8 format




 Acknowledgements: 

Our Sincere thanks go to Tamil Virtual Academy for providing a scanned PDF of this work.

This e-text has been prepared using Google OCR online tool and subsequent proof-reading of the output file.

Preparation of HTML and PDF versions: Dr. K. Kalyanasundaram, Lausanne, Switzerland.




 © Project Madurai, 1998-2023.

Project Madurai is an open, voluntary, worldwide initiative devoted to preparation

of electronic texts of Tamil literary works and to distribute them free on the Internet.

Details of Project Madurai are available at the website

https://www.projectmadurai.org/

You are welcome to freely distribute this file, provided this header page is kept intact.




மதுரைவீரன் அம்மானை 

(பதிப்பாசிரியர்: சீராளன் )


 Source: நூல் பற்றிய விவரங்கள்

மதுரைவீரன் அம்மானை 

பதிப்பாசிரியர் :  ம. சீராளன், பி. ஏ., எம். எல். ஐ. எஸ். 

நூலகர் (ஓய்வு), சரசுவதி மகால் நூலகம், தஞ்சாவூர். 

1999 

தஞ்சை சரசுவதி மகால் வெளியீடு எண். 401 

தஞ்சாவூர் மகாராஜா சரபோஜியின் சரசுவதி மகால் நூலகம், தஞ்சாவூர். 

விலை ரூ.24-00 

-------------

நூற்பதிப்பு விளக்கக் குறிப்பு 



நூற்பெயர்  : மதுரைவீரன் அம்மானை 

பதிப்பாசிரியர் : திரும. சீராளன் 

வெளியிடுபவர் : இயக்குநர், சரசுவதி மகால் நூலகம் 

வெளியீட்டு எண்: 401 

மொழி : தமிழ் 

பதிப்பு : முதல்பதிப்பு 

வெளியீட்டு நாள்:   மார்ச் 1999 . 

பக்கங்கள் : 122 

அச்சிட்டோர் : மகாலிங்கம் அச்சகம், தஞ்சாவூர் 

பொருள் : இலக்கியம் 

விலை : ரூ. 24 

------------------


 மதுரைவீரன் அம்மானை 



சரசுவதி மகால் நூலகம் பன்மொழிச் சுவடிக் கருவூலமாகத் திகழ்ந்துவருகின்றது. இந்நூலகத்தை 
அணிசெய்கின்ற அரிய சுவடிகளை நூல்களாகப் பதிப்பித்து வெளியிடுகின்ற அரும்பணியையும் 
தொடர்ந்து இந்நூலகம் ஆற்றிவருகின்றது. 



இலக்கணம், இலக்கியம், சோதிடம், மருத்- துவம் முதலிய துறைகளைச் சார்ந்த பல நூல்கள், 
இந்நூலக வெளியீடுகளாக மலர்ந்துள்ளன, இலக்கிய வகையுள் ஒன்றாக ஒளிரும் 'அம்மானை'  
இலக்கிய வகை நூல்கள் பலவற்றையும் இந் நூலகம் ஏற்கெனவே வெளியிட்டுள்ளது.  
அவ்வரிசையில் தற்பொழுது ‘மதுரைவீரன் அம்மானை' எனும் இந்நூல் சுவடியிலிருந்து 
பதிப்பித்து வெளியிடப்படுகின்றது. 



புகழ்வாய்ந்த சமூகக்கதைப்பாடல் இலக்கியமாக இம் 'மதுரைவீரன் அம்மானை' நூல் 
விளங்குகின்றது. 



இலக்கியநயம் வாய்ந்த இந்நூல், இந்நூ லகத் தமிழ்த்துறையின் 1692 ஆம் 
எண்ணிட்ட ஓலைச்சுவடியை அடிப்படையாகக்கொண்டு, இந்- நூலகத்தின் முன்னாள் 
நூலகர் திரு ம. சீராளன் அவர்கள் பதிப்பித்து அளித்துள்ளார். பதிப்பாசிரிய ருக்கு எனது 
பாராட்டுகள். 



இந்நூல் வெளிவரத் தேவையான நிதியுதவி- யை நல்கியுள்ள மையஅரசு பண்பாட்டுத் 
துறைக்கு எனது நன்றியை உரித்தாக்கி மகிழ்கின்றேன். நூலகத்திற்குப் பராமரிப்பு நிதியினை 
வழங்கிவரும் தமிழக அரசுக்கும் எனது மனமார்ந்த நன்றியைப் புலப்படுத்துகின்றேன். 



இந்நூல் நன்முறையில் வெளிவர ஆவன செய்துள்ள இந்நூலக நிருவாக அலுவலர் 
திரு நா. தியாகராஜன் எம். ஏ., பி. எல். அவர்களுக்கும், நூலக வெளியீட்டு மேலாளர் 
மற்றும் நூலகர் திரு அ. பஞ்சநாதன் எம். ஏ., எம். எல். ஐ. எஸ். அவர்களுக்கும்,  
இந்நூலினை நன்கு அச்சிட்டளித்த தஞ்சாவூர் மகாலிங்கம் அச்சகத்தாருக்கும் 
எனது பாராட்டுக்கள். 



இந்நூல், தமிழிலக்கிய அன்பர்களின், குறிப்பாக நாட்டுப்புறக் கதைப்பாடல் இலக்கிய 
அன்பர்கள் மற்றும் ஆய்வாளர்களின் நல்வரவேற் பைப் பெறுமென நம்புகின்றேன். 



தஞ்சாவூர்                    முனைவர் மூ. இராசாராம், இ ஆ ப. 

30-3-99                             மாவட்ட ஆட்சித் தலைவர் மற்றும் இயக்குநர், 

சரசுவதி மகால் நூலகம். 

------------------


 ஆய்வுரை 



மதுரை வீரன் அம்மானை' என்னும் நாட்டுப்புறக் கதைப்பாடல், தஞ்சை சரசுவதி மகால் 

நூலகத்தின் வாயிலாக வெளிவருகிறது. தமிழகத்தில் ஐயனார், அம்மன் கோயில்களில் சிறு 

தெய்வமாக இடம்பெற்று வணங்கப்படும் வீரன் மதுரை வீரன்'. மதுரை வீரன் கதையைத் 

தமிழக மக்கள் நன்கு அறிவர். 



தஞ்சை சரசுவதி மகால் நூலகம் இதுவரை 15 அம்மானை நூல்களைப் பதிப்பித்து 

வெளியிட் டுள்ளது. அவையாவன :- 



1. அதிரியர் அம்மானை 

2. அரிச்சந்திரன் அம்மானை 

3. இராமய்யன் அம்மானை 

4. (ஸ்ரீ) இராமர் அம்மானை 

5. கஞ்சனம்மானை 

6. காஞ்சி மன்னன் அம்மானை 

7, 7. சித்திர புத்திரர் அம்மானை 

8. சீவக சிந்தாமணி அம்மானை 

9. சுந்தரி அம்மானை 

10. ஞானவம்மானை 

11. துரோபதை அம்மானை 

12. (ஸ்ரீ) பார்சுவநாதர் அம்மானை 

13. பாரத அம்மானை 

14. மார்க்கண்டேயன் அம்மானை 

15. வீரையன் அம்மானை 

-----------------




 கதைச்சுருக்கம் 
 

r

மதுரைவீரன் காசிமன்னன் மகனாகப் பிறந்தான் எனினும் மாலையொடு பிறந்ததால் 
காட்டில் விடப் பட்டான். சக்கிலியர் வகுப்பைச் சேர்ந்த ஒருவன் இவனை எடுத்து 
வளர்த்தான். இவ்வீரன் சித்திகள் பெற்றுப் பொம்மண நாயக்கன் மகள் பொம்மியைக் 
காந்தர்வத்தால் மணந்தான். பின்னர்த் திருச்சிராப் பள்ளியில் அரசு செலுத்தும் விசயரங்க 
சொக்கலிங்க வேந்தரிடம் மாதமொன்றுக்கு ஆயிரம்பொன் பெற்றுக் கொண்டு 
நற்சேவக பதவியில் அமர்ந்தான். அங்குத் தனி வீரனாயிருக்கையில், திருமலைநாயக்கர் 
மதுரையில் இருந்து கள்ளர்பயம் 
அதிகமாயிருத்தலின், தாங்கள் வந்து அவர்களை யடக்க வேண்டுமெனக் கேட்டுகொண்டார்.  
இதனை விசயரங்க சொக்கலிங்கருக்கு ஒரு கடிதம் எழுதி அனுப்பினார். அவர் 
இவ்வீரையனை மதுரைக்குச் சென்று அக்கொடிய கள்ளர்களையடக்கி வருவாயாக 
என்று ஆணையிட்டார். மதுரைவீரன் அவ்வண்ணமே தென்மதுரையிற் சென்று 
அக்கள்ளர்களை ஒழித்துக் கள்ளர்பயம் நீக்கினான் அடுத்துத் திருமலைநாயக்கர் 
அரண்மனையிலே அமர்ந்திருந்து விதிவசத்தால் அந் நாயக்கருக்கு ஆலத்தி எடுக்கும் 
தாதிப்பெண் வெள்ளச்சி என்பவளை மணந்தான். அவளை அழைத்துச் செல்லும் போது 
காவலர்களால் கை கால் வாங்கப்பெற்றான். இறுதியில் அத்திருமலைநாயக்கர் 
மீனாட்சியம்மையை வேண்டிகொள்ளமுன்போல வேகைகால்களைப்பெற்றுக் 
கடைசியில் பொம்மியம்மாள், வெள்ளையம்மாள் இவர் களுடன் தீக்குழியில் குதித்துத் 
உயிரைப் போக்கிக் கொண்டு தெய்வமானான். மீனாட்சியம்மன் சந்நிதியிலே 
கம்பத்தடியில் பூசைகொண்டிருக்கிறார், மேலும் இவரை வீரனாக மக்கள் இன்றும் 
வணங்குகின்றனர் என்ற செய்தியை விரிவர்க உணர்த்துகிறது இந்நூல். 



கதைபற்றி மாறுபட்ட கருத்துக்கள் 



இந்தவீரன் கதையைப் பற்றி மாறுபட்ட கருத் துக்கள் நிலவுகின்றன. மதுரை வீரனின் 
வரலாற்றை அறிவதற்கு ‘மதுரை வீரன் சாமி கதை' என்னும் நூலும் மக்கள் கூறும் 
கதைகளும் சான்றுகளாக உள்ளன. காசி மன்னனுக்கு மகனாகப் பிறந்து சக்கிலியன் 
ஒருவனால் வளர்க்கப்பட்டவன் வீரையன் என்று சொல்கிறது, மதுரைவீரன் சாமி கதை. அவன் 
பிறவியிலேயே சக்கிலி என்னும் கருத்தும், பாண்டியர் களுக்குக் கப்பங்கட்டிக் 
கொண்டிருந்த சிற்றரசன் என்னும் கருத்தும் உள்ளன. 



பொம்மி என்னும் அரசகுமாரியைத் தூக்கிச்சென்று மணந்தவீரன். பின்னர் வேறு ஓர் 
அரண்மனை யிலிருந்த வெள்ளையம்மாள் என்ற பெண்ணை விரும் பிய காரணத்தால் 
தண்டிக்கப்பட்டான். ஆனால் பொம்மியின் தந்தை வீரனைச்சிறைப்பிடித்துத் 
தண்டித்ததாகக் கூறுவாரும் உளர். மக்கள் அவனைச் சிறு தெய்வமாக வணங்குகின்றனர் 
என்பதில் கருத்து மாறுபாடு இல்லை. 



மதுரை நாயக்கர்களின் காலத்தில் தான் மதுரை வீரன் வழிபாடு தோன்றியது.  
அக்காலத்தில் மதுரையில் கொலை, கொள்ளை முதலிய தொல்லை கொடுத்து வந்த 
கள்வாகளைக் கருவறுத்து நன்மை செய்த காரணத்தால் மக்கள் அவனைத் தெய்வமாகக்  
கொண்டாடுகிறார்கள். இவன் திருமலை நாயக்கர் காலத்தில் இருந்திருக்கலாம் என்று 
கருதப்படுகின்றது. மதுரை வீரனைக் கருப்புசாமி என்று அழைப்பதும் உண்டு. ஐயனார், 
அம்மன் கோயில்களில் சிறுதெய்வமாக வணங் கப்படும் வீரனுக்குத் தனிக்கோயில் 
இல்லை. சில இடங்களில் மதுரைவீரன் பதினெட்டாம்படிக்கருப்பன் என்று 
அழைக்கப்படுவதாகவும் தெரிகிறது. 



தஞ்சை மாவட்டத்தில் பல ஊர்களில் உள்ள ஐயனார் கோயில்களில் வீரனுக்குத் 
தனிக்கோயில்கள் உள்ளன. தலையில் கொண்டை, கனத்த மீசை, கட்டான உடல் 
கொண்ட வீரனின் வலக்கையில் வாள், இடக் கையில் கதை, அவனுக்கு முன்பாக 
ஒரு வேட்டை நாய், எதிரில் ஒன்று அல்லது பல மண்குதிரைகள், இந்த நிலையில் 
சிலைகள் காட்சி அளிக்கின்றன. சேலம் மாவட்டத்திலுள்ள சில வீரன் கோயில்களில்  
பெரிய குதிரைகளின் மேலும் குதிரைகளுக்குப் பக்கத்திலும் வாளும் கதையும் 
வைத்துள்ள பெரிய வீரன் சிலைகளைக் காணமுடியும். 



பிற சுவடிகள் மற்றும் அச்சுநூல்கள் 



மதுரை வீரன் அம்மானை என்னும் இந்நூலைப் பதிப்பிக்கும் நிலையில் சுவடிகளிலும்,  
அச்சு நூல்களி லும் வேறுநூலகங்களில் காணப்படுவனவற்றின் பட்டியல் ஒன்று தயார் 
செய்தேன். ஆய்வாளர்களுக்கு உதவியாக இருக்குமென அதன் விவரங்களைக் கீழே 
குறித்துள்ளேன். 




‘மதுரைவீரன் அம்மானை' என்ற தலைப்பிலுள்ள ஓலைச்சுவடிகளின் 
விவரப்பட்டியல் 

மதுரைக் காமராசர் பல்கலைக கழகம், கீழ்த்திசைச் சுவடி நூலகம், திருவனந்தபுரம் 




ஓலைச்சுவடி எண்    
 எடுகளின்எண்ணிக்கை 
 பதிவேட்டுஎண்


10554  
 --	
 94	  


 10555  
  110  
2179   


 10556 
 112  
2180  


 10557 
  108  
2181  


 10558 
 97  
1932  


 10559 
 70  
4267  


 10560 
 36  
4269  


 10561
 28  
11551  


 10562 
 --  
8669  


 10563 
 124  
8420  


 10564 
 --  
374  


 10565 
 68  
1576  



-----------------




 அச்சுப்படிகளின் குறிப்பு
 



'மதுரை வீர சுவாமி கதை' என்ற தலைப்பில் சிதம்பரம் கந்தசாமி முதலியார் அவர்களால் 
சித்தாந்த சைவப் பிரகாச இயந்திர சாலையில் ஸ்ரீமுக வருடம் புரட்டாசி மீ" ஒரு நூல் 
அச்சாகியுள்ளது. சிறிய அளவில் உள்ள இந்நூலின் முதல் பக்கத்தில் சரித்திராலங்காரம் 
மிகச் சுருக்கமாகக் கொடுக்கப் பட்டுள்ளது. 



மேலும் ஒரு நூல் 'மதுரைவீரசுவாமி கதை' என்ற பெயரில் வெளிவந்துள்ளது. அது 
சிதம்பரம் (ரெகு)நாத சுவாமிகளால் பார்வையிடப்பட்டு நுங்கம்பாக்கம் அருணகிரி 
முதலியார் அச்சேந்திர சாலையிற் கி.பி. 1896 ஆம் ஆண்டு பதிப்பிக்கப்பட்டது.  
இதுவும் முற்பிரதி போன்றது. 



இந்நூல்களில் சரித்திராலங்காரம் பின்வருமாறு அச்சிடப்பட்டுள்ளது. "இம் மதுரைவீரன் 
அம்மானையைப் படித்தவர்களுக்கும் கேட்டவர்களுக்கும். சுக்கிர வாரந்தோறும் பூசை 
செய்பவர்களுக்கும் கல் யாணங் கூடிவரும் உத்தியோகம் வரும். வியாதியால் 
மெலிகின்றவர்களுக்கு வியாதி நீங்கிவிடும் மனோகவலை நீங்கிவிடும். சகல பாக்கியமும் 
சந்தான சம்பத்தும் அஷ்டஐஸ்வரியமும் தன, கனக வஸ்துவும், தீர்க்கா யுசும், புத்திர  
புத்திர சம்பத்தும் மாடுகள் கன்றுகள் தழைத்துப் பயிர்களெல்லாம் நீட்சியை யோங்கி 
எப்பொழுதும் மறுவில்லாப் பெருமை யுண்டாகும். இந்தபடிக்கு காசி காண்டத்தில் 
வியாசரால் சொல்லிய கவிகளிலிருந்ததை இக்கதைக்காக மொழிபெயர்த் தருளியது 



'மதுரை வீர சுவாமி கதை' என்று மற்றொரு நூல் சென்னை ஸ்ரீமகள் கம்பெனியாரால் 
புகழேந்திப் புலவர் இயற்றிய பெரிய எழுத்து மதுரை வீரன்கதை ( படங்களுடன் ) 
அச்சாகி வெளிவந்துள்ளது. 



தஞ்சை சரசுவதிமகால் நூலகத்தின் வாயிலாக 'வீரையன் அம்மானை என்ற பெயரில் 
ஒரு நூல் 1978 ஆம் ஆண்டு வெளிவந்துள்ளது. இந்நூலாசிரியர் அம்மானை என்னும் 
நெடும்பாடல் வகையில் மட்டும் இந்நூலை அமைக்காது வெண்பா, விருத்தம்,  
கலித்துறை. கொச்சகம், தாலாட்டிசைக்கும் தனிநடைப் பாடல் முதலியவற்றால் 
படைத்துள்ளார். 



சுவடிக்குறிப்பு: 

இந்தநூலைச் செய்தவர் இன்னாரென்று தெரிய வில்லை நூலாசிரியர் கணபதி, முருகன், 
சரசுவதி, பரமேசுவரி முதலான தெய்வங்கள்மீது துதிப்பாடல் களும், அவையடக்கமும் 
பாடியுள்ளார். சுவடியின் முற்பகுதியில் நான்கு ஏடுகள் அப்பகுதியின் கருத்தினைச் 
சென்னை அரசினர் கீழ்த் திசைச் சுவடிகள் நூலகத்தின் ' மதுரை வீரன் கதை அம்மானை'  
என்ற சுவடி எண். 2179ல் அமைந்துள்ள 25 அடிகளைக் கொண்டு நிறைவு செய்துள்ளேன். 
சுவடியின் ஈற்றுக் குறிப்பில் பின்வரும் செய்திகள் காணப்படுகின்றன. 



"சர்வதாரி வருடம் மாசி மீ 2 s திங்கட்கிழமை காளியப்ப கவுண்டரூரிலே யிருக்கும் 
கொத்துக்கார கருப்ப கவுண்டன் மகன் ஸ்ரீ புண்ணிய குமாரன் எட்டியர் கவுண்டன் 
மதுரைவீரன் அம்மானை எழுதி முடிந்தது முற்றும். சம்பூரணம் - வாலைஞான சரசுபதி 
எட்டிக்கார கிருபாகடாச்சம் திருச்சிற்றம் துணை பலம்.'' 



இப்பொழுது வெளிவரும் 'மதுரை வீரன் அம்- மானை' என்னும் இந்நூல் சரசுவதி மகால் 
நூலகத்தின் தமிழ்ப்பிரிவிற்கு வளையல் காரன்புதூர் திரு. ஆர். இராதாகிருட்டிணன் 
அவர்களால் 15-6-1987ல் வழங்கப் பட்ட ஓலைச் சுவடியை (த.எண். 2416/6/6001. 1692)  
ஆதாரமாகக் கொண்டு பதிப்பித்து வெளியிடப் படுகிறது. 



நூற்சிறப்பு 



இந்நூல் தமிழ்க் கதைப்பாடல்களில் சமூகக் கதைப் பாடல் என்னும் பிரிவைச் சார்ந்துள்ளது. 
நாட்டுப்புறக் கதைப் பாடலில் நாடோடிப் பாடல் இயல்புகள் அம்மானைப் பாடல்களில் 
இடம் பெற்று உள்ளன. கொச்சை மொழிகள் அனைவருக்கும் விளங்கும் உவமைகள்,  
உலக வழக்குச் சொற்கள், ஒரு குறிப்பிட்ட சொல்லையே மீண்டும் மீண்டும் சொல்லுதல், 
சில வகையான அமைப்புகள் போல்வன இப்பாடல்களிலும் இடம்பெற்றுள்ளன. 
அம்மானைப் பாடல்கள் பொழுது போக்குக்காக எழுந்தவை யெனினும் அவற்றின் 
வளர்ச்சி பக்தியையும் தமிழ்ப் பண்பாட்டையும் எடுத்து விளக்குவதாக அமைந்து 
உள்ளது 



இந்நூற் செய்திகள் மதுரை வீரன் கதை, மதுரை வீரன் கெடிகாரம், மதுரை வீரன் சிந்து, 
மதுரை வீரன் நாடகம் போன்ற நூல்களில் காணக்கிடைக்கின்றன. 



வீரர்கள் இறந்த பின்னர் இறைவனிடம் வரம் பெற்றுத் தெய்வமாகின்றனர் என்பது  
கதைப்பாடல்கள் கூறும் செய்தியாகும். மதுரைவீரன் திருமலை நாயக் கருக்கு உறவான  
வெள்ளை யம்மாளைக் காமவேகத்தில் கலந்துவிடுகிறான். அதன்காரணமாகக் 
கொல்லப் படுகிறான். 



"பெண்ணாலே நம்முயிரு பொன்னுலகம் சேருதய்யா'' என்று கதறி இறைவனை 
வேண்டுகிறான். அவனுடைய அழுகுரலுக்கு இறங்கிய இறைவன் 'கம்பத்தடியில் 
காத்திருந்து பூசை கொள்வாய்' என்று வரம் கொடுக்கிறார். அவனை அனைவரும் 
தெய்வ மாக்கி வழிபடுகின்றனர். 



கதை மாந்தர்களின் சிறப்பை மிகைப்படுத்திக் காட்டுவதற்காகச் சில இயற்கை இறந்த 
நிகழ்ச்சிகளை ணைத்துக் கதைகளைப் பின்னுவது வழக்கம். மதுரை வீரன் மாலை 
சுற்றிப் பிறந்ததும் அவன் இருப்பது நாட்டுக்கு ஆகாது என நிமித்திகர் கூறுகின்றன 
உடனே அவனுடைய தந்தை காசிராஜன் அவனைக் கானகத்தில் கொண்டு விட்டு 
விடுகிறான். அக்குழந்தை யை நாகமொன்று காத்து வளர்ப்பதாகக்கதை கூறுகிறது 


தீயசகுனங்கள், நல்லசகுனங்கள் காணப்படுவதையும் கதைப்பாடல்கள் குறிப்பிடுகின்றன. 
இக்கதையில் சக்கிலிச்சி ஒருத்திக்குப் பிள்ளை இல்லை. அவள் பிள்ளை வேண்டித் 
தவமிருக்கிறாள். அப்போது மதுரைவீரன் காட்டில் குழந்தையாக அவள் கையில் 
கிடைக்கிறான். சக்கிலிச்சி இன்பமாக அக்குழந்தையை எடுத்து வளர்க்கிறாள். பிள்ளை 
இல்லாவருத்தத்துடன் அவள் காட்டுக்குள் வரும் போது பல நல்ல சகுனங் களைக் 
காண்பதாகக் கதைப் பாடல் கூறுகிறது. 



பலவிதமான கறிவகைகளுடன் விருந்து பரிமாறு வது மதுரைவீரன் கதை, புலந்திரன் 
களவு மாலை, பவளக்கொடி மாலை முதலிய கதைப் பாடல்களில் ஒரே மாதிரி 
விளக்கப்பட்டுள்ளதைக் காணலாம். அத்தகைய உணவு வகைகளை உண்ணமுடியாத  
பாமர மக்களுக்கு இத்தகைய விளக்கப்பகுதிகள் கற்பனையாகச் சுவை விருந்தூட்டி மகிழ்விக்கும். 



நன்றியுரை 



இந்நூல் வெளிவருவதற்கு அனுமதி வழங்கி, வெளியீட்டு முகவுரை தந்துள்ள மதிப்பிற்குரிய 
தஞ்சை மாவட்ட ஆட்சியர் மற்றும் இயக்குநர் உயர்திரு முனைவர் மூ. இராசாராம்,இ ஆ.ப. 
அவர்கட்கும் இந்நூலின்படியினை அச்சேறுவதற்கு முன்நுண்ணாய்வு செய்து கொடுத்த 
மூதறிஞர் முனைவர் அ. மா. பரிமணம், எம். ஏ. எம் லிட்., பிஎச்.டி., அவர்களுக்கும் என் நெஞ்சார்ந்த 
நன்றியைத் தெரிவித்துக் கொள்கிறேன். 



இப்பதிப்பு நன்முறையில் வெளிவர ஆர்வமூட்டி ஆவன செய்துள்ள துணை ஆட்சியர் 
மற்றும் நிர்வாக அலுவலர் திரு நா. தியாகராஜன், எம். ஏ., பி. எல்., அவர்கட்கும் நூலகரும் 
பதிப்பு மேலாளருமான திரு அ. பஞ்சநாதன் அவர்களுக்கும், ஒப்பீடுசெய்ய அச்சுப்படி  
பெற்றுத்தந்த இந்நூலகத் தமிழ்ப்பண்டிதர் களுள் ஒருவரான திரு. ய. மணிகண்டன் 
அவர்கட்கும் என் நன்றியினையும் மகிழ்வையும் உரித்தாக்குகின்றேன். 



இந்நூலினை நன் முறையில் அச்சிட்டுத் தந்த மகாலிங்கம் அச்சகத்தார்க்கும் நன்றியைத் 
தெரிவித்துக் கொள்கிறேன். 



ம. சீராளன் 

பதிப்பாசிரியர் 

-----------------



நன்றி 



திருச்சிராப்பள்ளி மாவட்டம், குளித்தலை வட்டம் சார்ந்த வளையல்காரன் புதூர் 
சோதிடர் திரு. ஆர். இராதாகிருஷ்ணன் அவர்கள் 15-6-1987இல் தஞ்சை சரசுவதி 
மகால் நூலகத் திற்கு அன்பளிப்பாகக் கொடுத்த சுவடி பதிட்பிக்கப் பெற்று 
நூல்வடிவாக வெளியிடப்பட்டுள்ளது என்பதை மகிழ்ச்சிகலந்த நன்றியுடன் 
தெரிவித்துக் கொள்கிறோம். 

--------------



வேண்டுகோள் 



கருணையுள்ளங்கொண்ட நம் முன்னோர்கள், அரிய பெரிய இலக்கியங்களையும், 
பிறவற்றையும், பனையோலைகளில் எழுதிச் சுவடி களாக நமக்குத் தந்தனர். அவை,  
பல்வேறு இடங்களில் முடங்கி உள்ளன. சுவடிகள் பழுதடைவதற்குமுன் சரசுவதி 
மகாலுக்கு அன்பளிப்பாகக் கொடுத்துதவினால், அவை மக்களுக்குப் பயன்படும். 



மகாலுக்குக் கொடுப்பதன் மூலம், சுவடி தந்தவர்களும், சுவடி எழுதியோரும் அழியாப்  
புகழை, பெருமைசால் சரசுவதி மகால் உள்ள ளவும் பெறுவர். அவை பதிப்பாகி 
வருமாயின் சுவடி தந்தார் பெயர் இடம் பெறுவதோடு, அப்பதிப்பில் ஐந்து பிரதிகளும் 
பெறுவர். 



எனவே, “நாம் பெற்ற பேறு பெறுக இவ் வையகம்" என்ற எண்ணமுடைய நற்பண்பாளர்கள் 
தம்மிடமுள்ள சுவடிகளைச் சரசுவதி மகாலுக்குத் தந்துதவ வேண்டுகிறேன். 



தஞ்சாவூர், மாவட்ட ஆட்சியர் மற்றும் இயக்குநர், 

30-3-99 

சரசுவதி மகால் நூலகம். 

---------------


  மதுரைவீரன் அம்மானை 


 காப்பு
 

முந்தி முந்தி விநாயகனே முருகா சரசோதி 

கந்தனுக்கு முன்பிறந்த கணபதியே முன்நடவாய் 

ஆலடிப் பிள்ளையீரே அகமயில் விநாயகனே 

வேலடி பிள்ளையீரே வேறுவினை வாராமல் 

த (ள) (ழ)ஞ்சாலுங் கீழிருந்து கண்ணி மதம் பொழியும்         5



இருண்டாலுங் கீழிருந்து எண்ணை மதம் பொழியும் 

நாகமலை தோகைமலை நடுவிருக்கும் வெள்ளிமலை 

வெள்ளிமலைக் குள்ளிருக்கும் விநாயகனே முன்நடவாய் 

கணபதியை நோக்கிக் கைதொழுவேன் அம்மானை 

கணபதி யென்றவர்க்குக் கருமங்களுந் தாந்தொலையும்       10



வினாயகனைத் தொழுதால் விக்கினங்கள் வாராது 

அய்யனே கண்மணியே ஆதிசிவன் புத்திரனே 

துய்ய கணபதியே தோகைநல்லாள் புத்திரனே 

காமாட்சி பெற்றெடுத்த கண்ணே நவமணியே 

மீனாட்சி பெற்றெடுத்த மேகவண்ணப் பிள்ளையீரே           15 



அத்தனையுங் கொண்டுவந்து அடைவுடனே 

வாரியமுது செய்யும் வைகைநதிப் பிள்ளையீரே நான்படைப்பேன் 

கூட்டியமுது செய்யும் குளக்கரையிற் பிள்ளையீரே 

நம்பினேன் உன்பாதம் நன்றாகக் காருமய்யா 

மதுரை துரைபேரில் உந்தன் குழந்தையிப்போ          20 



அம்மானை பாடுகிறேன் [1]அவதிகளுந் தீரவேணும் 

குற்றங்கள் வாராமற் குடிகாக்க வேணுமய்யா 

முப்பது முக்கோடி தேவர்களுந் தாமறிய 

நாற்பத் தெண்ணாயிரம் ருஷிகளுந் தாமறிய 

அம்மானைப் பாடுகிறேன் அன்பாகக் காருமையா               25



மாதேவி ஈசுபரியே மாதாவே என்தாயே 

தட்சனுட யாகத்தில் தான்பிறந்த ஈசுபரியே 

சுட்ட பிணம்தின்னி சுடலைவனங் காத்தவளே 

வாயிலே அஞ்சுபிணம் வலதுகையி லேழுபிணம்

மிஞ்சின பிணத்தை மிதியடியாய்த் தொட்டவளே             30 



ஏந்திய [2] கபாலம் யெடுத்தாய் திருசூலம் 

எக்கிய வயிறும் தேகமெல்லாம் வெண்ணீறும் 

சடையால் பெருத்தவளே தாயே ஈசுபரியே 

நம்பினேன் உன்பாதம் நாடினேன் சீர்பாதம் 

வீரையன்மேல் பாடுதற்கு விதமுடனே வரந்தருவாய்      35



மாதேவர் வேர்வையிலே வந்துதித்த வீரபத்திரன் 

பதினெட்டு ஆயுதமும் பாங்குடனே வந்துதய்யா 

அங்கையற் கண்ணிவாசல் அன்புடனே காத்ததுரை 

உந்தனை நம்பியொரு அம்மானை பாடுகிறேன் 

வந்தென்னைக் காத்து வரந்தர வேணுமய்யா        40



நாவு தவறாமல் நல்லகுரல் மங்காமல் 

ஏடு தவறாமல் எழுத்தாணி சாயாமல் 

நாவில் சரசுபதியே நலம்பெறவே எழுதிவைப்பாய் 



வேணுமடி தாயே வேதாந்த நாயகியே 

ஆறுகுற்றம் நூறுபிழை அடியேன்நான் செய்தாலும்      45 



கொண்டு பொறுத்தொரு குற்றங்கள் வாராமல் 

காக்கக் கடனய்யா கர்த்தாவே தென்மதுரை 




 நாட்டுச்சிறப்பு
 

வடக்கே வடதேசம் வைகுந்த பதவியைப்போல் 

காசியெனும் பட்டணமாம் கைலாச மொப்பாக 

கங்கை நதியும் கயிலாசப் பொய்கைகளும்            50



விசுவநாத சன்னதியில் வெண்முத்தால் கோபுரமாம் 

விசாலட்சி அம்மன் விளங்கியதோர் மண்டபமாம் 

ஆலயமும் திருமதிலும் அபரஞ்சிக் கோபுமாம் 

பார [3] அபரஞ்சி பளிங்குமா மண்டபமாம் 

மாணிக்கம் பதித்த வச்சிரமணிக் கோபுரமாம்          55



தூண்டா விளக்கெரியும் சொக்கருட சன்னதியும் 

அசையா விளக்கெரியும் அம்மனுட சன்னதியாம் 

வெஞ்சா மரைவீச வேதியர்கள் பாடிவர 

நெட்டுப் [4] பதின்காதம் [5] நெருக்கமுள்ள பட்டணமாம் 

[6] அஞ்சுநல்ல காதவழி அகலமுள்ள பட்டணமாம்               60



வெள்ளாளர் வீதிகளும் வெகுதூர மாயிருக்கும் 

பிராமணர்கள் வீதி பதினா யிரந்தெருவாம் 

கடையுங் கடைத்தெருவும் கன்னடியர் வீதிகளும் 

அடிக்கடி சத்திரமும் அன்னமிடும் வீதிகளும் 

காசியில் தலைமூழ்கிக் கருமங்கள் தீர்ப்பாரும்       65 



தீர்த்தங்க ளாடித் திதிகள் கொடுப்பாரும் 

ஆறு குளமும் அசையாத் திருமதிலும் 

பட்டணத்தைச் சுற்றிப் பாங்காக நெல்விதைத்து 

நெல்லறுத்துக் கட்டி நிரைபிடித்து வருவாரும் 

ஆனை அடிமறையும் அடிராசி நெற்காணும்           70



கட்டுக் கலங்காணும் கதிர்உழக்கு நெல்காணும் 

அஞ்சுக்கு ரெண்டு அரண்மனைக்கே ஈவாரும் 

வாரமிடுவாரும் வயல்கணக்குப் பார்பாரும் 

காசி நதிமூழ்கிக் காவடிகள் கட்டுவாரும் 

மாதா பிதாவுக்கு வந்துதிதி கொடுப்பாரும்        75



அப்படிக்குத் தானும் ஆனதொரு பட்டணமாம் 

பட்டணத்தை ஆளும் பாரரசர் வம்மிஷமாம் 

சூரிய குலத்துத் தோற்றமுள்ள ராசாவாம் 

வச்சிர மணிபதித்த வகையான கிரீடமாம் 

ரத்தின மணிபதித்த நல்லதொரு கிரீடமாம்            80



ஒன்பது ரத்தினம் ஒளிவாகத் தான்பதித்துத் 

தொல்லுலகை யாளும் துளசிமகா ராசாவும் 

மகுடந் தரித்ததொரு மகராசர் வேந்தனுந்தான் 

இப்படி உலகை இருந்தர சாளுகையில் 




 பிள்ளைப்பேறு வேண்டி அறம்பல செய்தல் 
 



மைந்தனு மில்லாமல் மனக்கவலை யாயிருந்து          85

புத்திரனு மில்லாமல் போத மனஞ்சலித்து 

பட்டத்துக் குப்பிள்ளை வேணுமென்று பார்வேந்தன் 

மெத்த மனநொந்து வேந்தனு மப்போது 

ஆயிரங் கோடிபசு அந்தணர்க்குத் தான்கொடுத்து 

ஆயிரம் பிராமணருக் ஆகமுடித்து வைத்து      90 



ஆயிரம் அந்தணர்க்கு அநேகதர்மம் உண்டுபண்ணி 

ஆயிரம் தெப்பக்குளம் அடவாக உண்டுபண்ணி 

ஆயிரம் நந்தவனம் அடவாக உண்டுபண்ணி 

விசுவநாத சுவாமிக்கு வெள்ளியால் வாகனங்கள் 

புதிதாக உண்டுபண்ணிப் [7]பொன்முலாம் பூசிவைத்து 95 



தெப்பக் குளத்தருகே திருந்தவனம் உண்டுபண்ணி 

புஷ்ப மலரெடுத்துப் பூலோக தேவதைக்கு 

சிந்தை மகிழ்ந்து சிவபூஜை பண்ணுவார்கள் 

இந்தவிதத் தருமங்கள் இதமாகச் செய்த பின்பும் 




 பிள்ளைவரம் கொடுத்தல் 
 



மெத்தத் தரிசித்து வேந்தமகா ராசனுக்குப்           100

பரமசிவன் பார்வதியும் பரிந்து தயவாகிச் 

[8] சந்தான மயக்கந் தான் தீர்க்க வேணுமென்று 

காசிநகர் வேந்தனுக்குக் கண்மணியுந் தான்கொடுத்தார் 

ஆன்மபுத்தி ரந்தானும் அடவாகத் தான்கொடுத்தார் 

புத்திரனு முன்டானாள் பொற்கொடியாள் தானுமப்போ      105




 மதுரைவீரன் பிறப்பு 
 



பத்துமா தம்சுமந்து பாலகனைப் பெற்றெடுத்தாள் 

ஆயிரங்கோடி அழகுள்ள சூரியன் போல் 

பாலகனும் தான்பிறந்தான் பார்மீதி லிப்போது 

மதுரா புரித்துரையும் வந்து பிறந்தான் காண் 

வந்து பிறந்தவனும் [9]மலரிட்டுத் தான்பிறந்தான் 110 



கொடி சுற்றித் தானும் குடிகெடவே தான்பிறந்தான் 

சத்திராதி முண்டன் [10] தனஞ்சியனும் தான்பிறந்தான் 

பெண்கள் மயங்கவந்த புண்ணியனு மேபிறந்தான் 

தேசத்தா ரெல்லோரும் தென்மதுரை யென்றுசொல்லிக் 

கொண்டாடிப் பூசைகொள்ளப் பிறந்தான் குழந்தையுமே      115 

------

[1]. அவிதி என்றுள்ளது (அவதி - துன்பம்) 
  [2]. மண்டையோடு 

[3]. அபரஞ்சி - புடமிட்ட பொன்           [4]. நூறுனாமல் தூரம் (பத்துக்காதம் 

[5]. நெடுகமுள்ள என்றுள்ளது            [6]. அன்பதின் ஏன்றுள்ளது 

[7]. முலாம்- பொன் வெள்ளிப் பூச்சு         [8].சந்தானம்-மரபு, சந்ததி 

[9].மலரிட்டு மாலை சுற்றி       [10].   அர்ச்சுனன் போல். சிறந்தவன் 

---------



பிறந்தவுடன் பூரித்தான் வேந்தனுந்தா னப்போது 

அப்போது ராசன் அழையுமென்றார் வேதியரை 

மந்திரியு மப்போ வரவழைத்தார் சோசியரை 

சோசியரும் ஓடிவந்து துரைராசர் வேந்தனைத்தான் 

ஆசீர் வாதமென்று அச்சதையுந் தான்கொடுத்தார்      120 



கூடவே கைதொழுதார் குணமுள்ள ராசாவும் 

இருமய்யா வென்று யிட்டாரே ஆசனமும் 

அப்போது சோசியரும் ஆசனத்தில் வந்திருந்து 

அழைத்துவரச் சொன்னதென்ன ஆதிமக ராசாவே 

வாருமய்யா சோசியரே மைந்தன் பிறந்தான்காண்         125 



உலகமெல்லாம் ஆளுதற்கு ஒருவர் பிறந்தான்காண் 

வெள்ளிக் கிழமை விடிந்து பத்து நாழிகைக்கு 

பலாபலன்கள் பார்த்துப் பிரபலமாய்ச் சொல்லுமய்யா 

என்றுசொல்லத் தானும் இன்பமுடன் சொன்னபின்பு     130 



பஞ்சாங்கந் தானவிழ்த்துப் பார்த்தாரே சோசியரும் 

காசி பதியாளும் கர்த்தாவே சொல்லுகிறேன் 

மைந்தனுங் குழந்தை மாலையிட்டுத் தான்பிறந்தான் 

பாருமய்யா பாலகனைப் பதறாமல் காட்டச்சொல்லி 

என்றுசொல்லிச் சோசியரும் இதமாகத் தானுரைத்தார்     135



ராசாவும் அப்போது நல்லதென்று தான்கேட்டுச் 

சிங்களத்துத் தாதி செங்கமலத் தோழியரே! 

பாலகனைத் தானெடுத்துப் பதறாமல் காட்டு மென்றார் 

அப்படியே தாதி அழகான பாலகனை 

எடுத்துவந்து காட்டினாள் இளங்கொடியாளப்போது       140 



காசி பதிவேந்தன் கண்குளிரத் தான்பார்த்து 

மைந்தன் கழுத்தில் மாலை யிருக்குதய்யா 

இந்த விதிப்பயனோ ஈசுபரனார் தன்செயலோ 

நம்மாலே யாவதென்ன நாரணரே யென்றுசொல்லிப் 

பட்டரை நெல்லிலேதான் பதரைக் கலந்தேனோ        145



பிச்சைக்கு வந்தவரைப் பின்புவரச் சொன்னேனோ 

பிள்ளைப்பால் வார்க்காப் பெரும்பாவி யானேனோ 

என்னென்ன பாவங்கள் செய்தேனோ ஈசுபரனே 

நம்மாலே யாவதென்ன நாரணரே யென்றுசொல்லி 

இந்த நல்ல பாலகனை யென்னதான் செய்வமய்யா        150 



கொன்றுயிரைப் பிரித்தால் கொலைகள்வந்து சுற்றுமய்யா 

இந்தநல்ல பாவத்துக்கு என்னதான் செய்வமய்யா 

சோசியருங் கேட்டுச் சொல்கிறார் அப்போது 

அறிந்தமட்டுஞ் சொல்லுகிறேன் ஆதிமக ராசாவே 

தெரிந்தமட்டுஞ் சொல்லுகிறேன் தெய்வச் சிகாமணியே       155 



ஆயிரங் கோடிப்பொன் அடவா விலை மதிச்சு 

தங்கத்தால் தாம்பாளம் தயவாக உண்டுபண்ணி 

விலைமதிக்க வொண்ணாத விசித்திர தாம்பாளம் 

தங்கத் தாம்பாளம் தயவுடனே கொண்டுவந்து 

தாம்பாளந் தன்னில் தனஞ்சியனைத் தூக்கிவைத்து 160 



ஆரணிய மானதொரு அருங்கான கந்தனிலே 

தட்டோடே பாலகனைத் தானெடுத்துக் கொண்டுச்சென்று 

வைத்துவர வேண்டுமென்று மாதவரும் சொல்லலுற்றார் 

என்றுமே சோசியரும் எதமாகத் தான்உரைத்தார் 

காசிநகர் வேந்தன் காதாலே தான்கேட்டு     165 



ஐயோசிவ னேயென்று அடித்தான் வயிற்றிலேதான் 

இதுக்கோ தவசிருந்தேன் யென்றுசொல்லி ராசாவும் 

கன்னத்தில் அறைந்துகொண்டு கதறினார் இராசமன்னன் 

அச்சத்தம் தான்கேட்டு அவனைப்பெற்ற மாதாவும் 

ஐயோ சிவனே ஆதிநா ராயணரே      170



இந்த விதிக்கோ என்வயிற்றில் தானடைத்தீர் 

அஞ்சு சிரசுள்ள ஆதிவிர்ம தேவர்நீ 

பத்துமாதஞ் சுமந்துபெற்ற பாலகனைப் பறிகொடுக்க 

எழுதினியோ பிர்மாவே என்தலையில் நீர்தானும் 

நல்லதய்யா வென்று நளினமுள்ள எம்பெருமாள்        175 



உயிரோடு பாலகனை ஒப்புக் கொடுப்பேனோ 

என்றுசொல்லித் தோகையளும் ஏற்றமுடன் தானழுதாள் 

பட்டத்துப் பிள்ளை பயணமே போகுதென்று 

பட்டணத்துச் ஜனங்களெல்லாம் பதறி யழுகலுற்றார் 

தட்டோட பாலகனைத் தான்கொடுத்தாள் தாதிகையில்      180



கோவென்ற சத்தம் கூக்குரலுந் தானாச்சு 

எல்லோருங் கூடி அழுதார்கள் பட்டணத்தில் 

பட்டணத்தி லுள்ள[11] பரிசனங்க ளெல்லோரும் 

வேந்தன் குறையாத்தி விசாரந் தனைமாற்றிக் 

காரியப்பே ரெல்லோரும் [12] கைமுகிஞ்சு நின்றார்கள்        185 



வேந்தன் மகராசன் வேதியரைத் தானழைத்துக் 

கொண்டுபோ வென்றுசொல்லிக் கோதையர்க்கு விடைகொடுத்தார். 

ஆமென்று சொன்னார்கள் அய்யமார் சோசியரும் 

செங்கமலத் தாதியைத்தான் சீக்கிரமாய் வரவழைத்துப்      

பாலகனைத் தானெடுத்துப் பயணம்வரச் சொன்னாரே    190




 மதுரைவீரனை காட்டில் கொண்டுவிடுதல்
 



தட்டோடப் பாலகனைத் தானெடுத்துத் தாதியவள் 

எடுத்துவந்து பாலகனை எதிராக நின்றாளாம் 

பார்வேந்தன் அப்போது பல்லக்கு வரவழைத்துத் 

தட்டோட பாலகனைத் தான்வாங்கி அப்போது 



பல்லக்கு மேல்வைத்துப் பரிசனங்க ளத்தனையும்      195

ஆனைமேல் பேரிகை அதிர முழங்கிவர 

குதிரை மேல் டங்கா கூடமுழங்கிவர 

தம்பட்ட மேளம் தவில்முரசு தான்முழங்க 

புல்லாங் குழலூத, பேரிகை கொட்டிவர 

நாட்டியங்க ளாடிவர நகரிசின்ன மூதிவர        200



ஆடலும் பாடலும் அதிசயமாய்க் கூத்துக்களும் 

கூட்டத் துடனே கொண்டுபோய்க் கானகத்தில் 

வைத்துவரச் சொன்னார் மகராசர் வேந்தனுந்தான் 

ஆட்டமும் பாட்டமும் அதிர்வேட்டுச் சத்தமுமாய்க் 

கொண்டுபோய்க் கானகத்தில் குழந்தையை வைத்துவந்தார்      205



அந்தமட் டோடே அமர்ந்தார்கள் பட்டணத்தில் 

பாலகனும் போய்ப் பார வனந்தனிலே 

மாமரத்தின் கீழிருந்து மைந்தன் குழந்தையது 

ஆங்காரச் சத்தமிட்டு அழுதான்கா ணம்மானை 




 மதுரைவீரனை நாகம் காப்பாற்றுதல்
 



கானகத்தில் குடியிருக்கும் கயிலங்கிரி நாகமது       210



ஆயிரம் சூரியன்போல் அழகுள்ள நாகமது 

பாலகன் கிட்டவந்து பரிவான நாகமது 

ஈரம் துடைத்து இளவெயில் தான்மறைத்து 

அழுகை தனைநிறுத்தி அழகுள்ள நாகமது 

ஐந்துதலை நாகம் அருகிருந்து குடைபிடிக்க          215 



முகத்தில் வெயில் மறைத்து மூர்க்கமுள்ள நாகமது 

இப்படி வைத்து இருக்குமந்த வேளையிலே 

மாதிகச் சின்னான் வகையான சக்கிலியன் 

பாளையப் பட்டான் பரிவான தொட்டியனாம் 

பொம்மண னாயக்கன்னென்று புகழ்பெரிய தொட்டியனாம்      220 



பாதரட்சை கட்டும் [13]பரிவான மாதியனாம் 

மாதிகன் கொண்டதொரு மயிலிணையாள் சக்கிலிச்சி 

வாருகள் சென்மங்கள் வகையாக [14] ஊறக்கட்ட 

ஆவாரம் பட்டைவெட்ட அவள்தானும் சக்கிலிச்சி 

வனத்துக்கு வந்து வகையாகப் பட்டைவெட்டிப்        225



பட்டை யெடுத்துப் பயணம் வருகையிலே 

பாலகன் தானிருக்கும் பாரவனம் தான்நோக்கி 

வருகிறபோது [15] மஞ்சன் அழுத சத்தம் 

காதினால் கேட்டுக் கன்னியரு மப்போது 

காதிலே ஓலையிட்டுக் கழுத்திலே சரமணிந்து       230



ஒருபடி பணம்பெற்ற ஒசத்தியுள்ள சேலைகட்டி 

அசைந்து நடந்து அந்தவனத்தில் வந்தாள் 




 சக்கிலிச்சி குழந்தையைக் காணுதல்
 



மாமரத்தின் கீழிருந்த மைந்தன் அழுகலுற்றான் 

ஆயிரம் சூரியன்போல் அழகுள்ள பாலகனைக் 

கண்டு மனமகிழ்ந்து காரிழையு மப்போது 

பிள்ளைக்கலி தீர்க்கவந்த பெருமாளே யென்றுசொல்லி     235 



வாரி எடுத்து மார்போடே தானணைத்துப் 

பைங்கிளியாள் தன்னுடம்பு பச்சைநிற மானதுவே 

பாரத் தனங்கள்ரெண்டும் பாலாய்ச் சொரிந்தனவே 

பாலகனு முலைகுடித்து பசியாறி ஏப்பமிட்டு     240



கோதை மயிலாளும் குளிர்ந்து முகமலர்ந்து 

பாலகனை மடியில்கட்டிப் பட்டையுந் தானெடுத்து 

வேர்த்து விறுவிறுத்து வீட்டுக்கு வந்தாளாம் 

சக்கிலியன் தானும் தடியெடுத்துக் கோபங்கொண்டு 

இந்நேரம் கானகத்தில் யென்செய்தாய் என்றுசொல்லி       245



என்றுசொல்லி சக்கிலியன் எடுத்தான் பெருந்தடியைப் 

பைங்கிளியு மப்போது பதறாதே என்கணவா 

கோபத்தை நீயடக்கு குணமுள்ள பர்த்தாவே 

மைந்தனு மில்லாமல் மனக்கவலை பட்டோமே 

ஆண்பிள்ளை யில்லாமல் அருந்தவசு தாமிருந்தோம் 250 



மைந்தன் கவலை மனக்கவலை தீர்ந்ததிப்போ 

பிள்ளைக் கவலை பெருங்கவலை தீர்ந்ததிப்போ 




 மதுரைவீரன் சக்கிலிச்சி வீட்டில் வளருதல் 
 



இந்தாரும் பிள்ளையென்று ஏந்தியுழையுந் தான்கொடுத்தாள் 

தட்டோடே பாலகனைச் சக்கிலியன் கைகொடுத்தாள் 

ஏந்தி யிருக்கையிலே எடுத்தானே சின்னானும்     255



இன்பங் குளிர்ந்தே இருபுசமும் பூரித்து 

மனமுங் குளிர்ந்து மாதிகச் சின்னானும் 

மாணிக்கத் தொட்டி வச்சிர மணிபதித்து 

பச்சைவை டூரியத்தால் பாங்கா வளைபோட்டுத் 

தங்கக் கயிறுபின்னி சங்கிலிக ளுண்டுபண்ணி     260



நாலுபக்கம் சங்கிலியில் நலமா மிகப்பூட்டித் 

தொட்டிலும் சேர்த்துப் துயிலாடை மேல்போட்டுத் 

பாலகனைத் தானெடுத்து பதிவான தொட்டிலிட்டாள் 

கண்மணியைத் தானெடுத்துக் காரிழையாள் சக்கிலிச்சி 

தாலாட்டி முலைகொடுத்துத் தனஞ்சயனுக் கப்போது       265 



எண்ணெய் தலையிலிட்டு இளவெந்நீர் தான்வார்த்து 

தீர்க்கமுள்ள நெற்றியிலே திருநீறு தானுமிட்டு 

நேரான நெற்றியிலே நிலக்காப்புப் பொட்டுமிட்டு 

நீலவிழிக் கண்களுக்கு நீதியுடன் மையெழுதி 

சாதிலே [16]மத்திக்காய்கனமாகத் தொங்கவிட்டாள்      270 



பச்சைமணி யக்குமணி பவளத்தால் [17] தாவடங்கள் 

காலில் சிலம்பணிந்து கையில் வெள்ளிக் காப்புமிட்டு 

நாளொரு வண்ணமும் பொழுதொரு மேனியுமாய் 

சக்கிலியன் வீட்டில் தனஞ்செயனும் தான்வளர்ந்தான் 

வீரப்பன் என்றுசொல்லி விதமாகப் பேருமிட்டுப்       275



பெற்ற தகப்பனைப்போல் பிரபலமாய்த் தான்வார்த்தான் 

பத்துவய தாகிப் பதினோராம் தன்வயதில் 

[18]கன்னப் பரிசாகக் கழுத்தடியில் தேமலுமாய் 

பேரான தன்சிரசில் புன்னைக்காய் நெத்துபோல் 

ஆடும் புருவம்ரெண்டும் அம்மானை கண்மலர்போல் 280 



கூடும் புருவம் ரெண்டும் கொன்னைக்காய் நெத்ததுபோல் 

மூன்றாம் பிறைபோலே மூக்குத் திருவழகும் 

நாலாம் பிறைபோலே நாக்குத் திருவழகும் 

வஞ்சிக் கொடிபோலே மகராசன் தன்னிடையும் 

ஆலிலை போலே அமர்ந்த திருவயிறும்     285



கடஞ்சமரக் காலதுபோல் கணுக்கால் திருவழகும் 

பச்சைவை டூரியம்போல் பல்லுத் திருவழகும் 

சந்திர [19] காவிப்பாகை தானணிந்தா ரப்போது 

பச்சைக்கல் ஒண்டிமுத்து பாங்காய்க் கடுக்கனிட்டு 

ஒண்டிமுத்துக் கடுக்கன் உலகேழுஞ் சோதிமின்ன        290 



பச்சைக்கல் வச்சிரம் பதித்த முருகணிந்து 

மோகன மாலை முத்தா பரணமின்ன 

வச்சிரத்தால் பதக்கம் மார்பில் நிழலாடக் 

கண்டசுரம் பொன்னுருட்டுக் கனத்த சரமணிந்து 

மார்பில் பதக்கம் வகையுடனே தானணிந்து       295 



முன்னங்கை மூதாறி முருக்குவளை பொன்னேனாலை 

பச்சைக் கடகம் பத்துலட்சம் பொன்பெறுமாம் 

கல்பதித்த மோதிரமுங் கணையாழி தானணிந்து 

எட்டு விரலுக்கும் இழைத்தகல் கணையாழி 

பத்து விரலுக்கும் பசும்பொன் கணையாழி         300 



எண்ணெய்க் கம்பிச்சோமன் இடுப்பில் வரிந்துகட்டிப் 

பட்டுக்கம்பிச் சோமன் பாங்காய் வரிந்துகட்டிப் 

பாங்கான இடுப்பில் பட்டுக்கச்சை தொங்கலிட்டுப் 



பட்டை [20]அரனா பாங்குடனே தானணிந்து 

இடதுபுறத் தொங்கலிலே ஏமனுட அட்சரமாம்       305



வலதுபுறத் தொங்கலிலே வடமலையான் அச்சரமாம் 

பார்வதியாள் கடாச்சம் பரிவாக யுண்டாகிக் 

காலில் மிஞ்சி கனமான வீரதண்டை 

பாத சிலம்பு பரிவான பொற்சதங்கை       

பஞ்சவர்ணப் பாவாடை பாங்கான சாலுவையும்       310 



பட்டுக் கரைச்சோமன் பாங்கான [21] வல்லவட்டம் 

முன்கையில் சந்தனமாம் முறுக்கிவிட்ட மீசைகளாம் 

தொட்ட மிதியடியும் சுண்டு வில்லுங் கைப்பிடித்து 

சொல்லுகளும் கேளான் துள்ளுகுட்டி வீரையனும் 

---------

[11]. பரிசனம் - உறவு, ஏவல்செய்வோர். சூழ்வோர் 

[12]. கைம் முகிழ்த்தல் - வணக்கம் தெரிவிக்கும் வகையில் கையைக் கூப்புதல் 

[13]. பதிவான என்றுள்ளது  
     [14]. தோலைப்பதனிட ஊறவைத்தல் 
 [15]. மஞ்சன் மனிதன் 

[16].மத்திக்காய் - ஒரு காதணி            [17]. தாவடம் கழுத்தணிமாலை 

[18]. கண்ணப் பருசையின் மா என்றுள்ளது. 

[19]. காந்திப்பாகு' என்றுள்ளது 

[20]. அரைஞா (நா)ண் - இடுப்பில் கட்டும் கயிறு, வெள்ளிக்கயிறு 

[21]. வில்லவட்டம் 

-------------




 மதுரைவீரன் பராக்கிரமம்
 



யாரையு மெண்ணான் அடங்காத வீரையனும்       315



எதிர்த்தவரை வீரையனும் இருபிளவு செய்திடுவார் 

கண்டமுனி ராச்சதர்கள் கைகட்டி யஞ்சிநிற்கும் 

காளி கதவடைக்கும் கண்டமுனி தெண்டனிடும் 

மாதிகன் சொல் கேளாமல் வனங்களிலே போயிவன் 

வேட்டைக ளாடுறதும் வேங்கைபுலி குத்துறதும்      320 



கரடி புலிசிங்கம் காட்டானை குத்துறதும் 

வேஷங்கள் மாறி வீட்டுக்கு வாரதுவும் 

சாப்பிட் டிளைப்பாறித் தான்படுத்துத் தூங்குறதும் 

இப்படித் தானும் இருக்குமந்த வேளையிலே 

வேட்டைக ளாடவென்று விளையாடி வீதிவந்து       325 



காட்டைக் கலைத்து கடிநாய் முன்னேவிட்டு 

வேட்டைக ளாடுறதும் வேங்கைபுலி குத்துறதும் 

கரடி புலிசிங்கம் காட்டானை யுள்ளதெல்லாம் 

கடவாய் தனைப்பிடித்துச் சிலுவாயைக் கிழிக்கிறதும் 

[22]அண்டரண்டப்பட்சிகளை அதட்டிப் பிடிக்கிறதும்      330 



வேட்டைக ளாடி விருதுபெற்று வாரதுவும் 

பன்றிகளைக் குத்திப் பதையாமல் வருகிறதும் 

வீட்டுக்கு வந்து விளையாடித் திரிகிறதும் 

இப்படிக்குத் தானும் இருக்குமந்த வேளையிலே 




 பொம்மியம்மாள் ருதுவானவிடத்தில் மதுரைவீரன் காவலிருத்தல் 
 



பட்டணத்தை யாளும் பரிவான தொட்டியன்தான்      335 



பொம்மண்ணா யக்கன்மகள் பொம்மியருந் தானுமப்போது 

பத்து வயதாகிப் பனிரெண்டாந தன்வயதில் 

[23] புத்தி யறிந்தவுடன் பொம்மணுந்தா னப்போது 

ஊருக்கு மேற்கே [24] ஒருநாழி வழிதனிலே 

பச்சைக் குடிசைகட்டிப் பாங்கா யலங்கரித்து        340



பொம்மியம் மாளைப் பொங்கமுடன் கூட்டிவந்து 

மாதிகச் சின்னானை வரவழைத்து அந்நேரம் 

பைங்கிளியைத் தானும் பத்திரமாய்க் காருமென்றார் 

அல்லும் பகலும் அறுபது நாழிகையும் 

பட்சிப் பறவாமல் பகல்மோசம் வாராமல் 



காகம் பறவாமல் கருங்குருவி நாடாமல் 

முப்பது நாளும் முழிப்பாகத் தானிருந்து 

காருமடா வென்று கட்டளையு மிட்டாராம் 

நல்லதய்யா வென்று நளினமுள்ள மாதியனும் 

மாதிகச் சின்னானும் மாளிகைக்கு தான்வந்து      350



குச்சுவுரு மாலைகட்டிக் கூசாமல் மாதியனும் 

கச்சை வரிந்துகட்டிக் கருங்கச்சைச் சுங்குவிட்டு 

தொட்ட மிதியடியும் சுண்டுவில்லும் கைப்பிடித்து 

அம்புவில்லுங் கைப்பிடித்து ஆயுதமுந் தானெடுத்து 

வாணாத் தடியும் வளைதடியும் சக்கரமும்        355 



பொம்மியம்மாள் காவலுக்குப் போறானே மாதியனும் 

தொட்டியப்பெண் காவலுக்குத் துருசாகப் போறானாம் 

மாதியனும் தானும் வந்தனம்மா காவலுக்கு 

பத்திரமாய்க் காருமென்று பைங்கிளியும் போய்ப் படுத்தாள் 

இப்படிக்குத் தானும் ஏந்திழையைக் காக்கயிலே        360



ஒருநாள் பொழுதில் உலகமெல்லாம் இடியிடித்து 

வருண பகவானும் வந்து கவிஞ்சானாம் 

ஈரேழ் உலகமெங்கும் இருட்டுவந்து தான்கவிய 

வயதுசென்ற மாதியனும் மனதுநொந்து மெய்கலங்கி 

இந்த இருட்டில் என்னமாய்ப் போவமென்று      365



மனதிலே எண்ணி மகனோடே சொல்லலுற்றான் 

அப்போது வீரையனும் அடவாக யேதுசொல்வான் 

பெற்றபிள்ளை நானிருக்கப் பெரியவர்தான் போகலாமோ 

இந்தமழைக் காலிருட்டில் எப்படி நீ போவீரய்யா 

மங்கையுட காவலுக்கு மைந்தன்நான்  போய்வாறேன் 370 



என்றுசொல்லி வீரையனும் இன்பங்குளிர்ந்தன் னேரம் 

வீராதிவீரன் வேகமுடன் தானெழுந்து 

சத்தோசப் பட்டுச் சாமிதுரை வீரையனும் 

மங்கையுட காவலுக்கு மாதியனே போய்வாறேன். 

[25]சலக்கப் புரையில் தான்வந்து நின்றுகொண்டு       375 



சம்பங்கி எண்ணெய்கொண்டு தலைமுழுகி 

மயிராத்தி கோதி மயிரைக் குளிரச் சினுக்கறுத்து 

செங்கமலக் கையாலே சீக்கிரமாய்த் தான்முடித்துச் 

சீரான நெத்தியிலே சிவசிவா வென்றுசொல்லி 

அணிந்தான்காண் வெண்ணீறும் ஆணிமுத்து வீரையனும்     380



சந்தனமுங் கஸ்தூரி தானணிந்தான் வீரையனும் 

ஒசத்தியுள்ள புனுகெடுத்து உல்லாசமாய்த் தானணிந்து 

அல்லித் துறைக்கதம்பம் ஆண்டியப்பன் கெந்தப்பொடி 

கெந்தப்பொடி கஸ்தூரி கீறினான் தன்மார்பில் 

திருணவல்லிச் சோமன் திட்டமுடன் தானுடுத்தி          385 



பஞ்சவர்ணப் பாவாடை பாங்காய்த் தலையில் கட்டிக் 

காதில் கடுக்கனிட்டுக் கழுத்தில் சரமணிந்து 

பச்சைக்கல் மேல்முருகு பாங்காகத் தானணிந்து 

மாணிக்கப் பதக்கம் மார்பிலே தானணிந்து 

கல்கட்டு மோதிரம் கணையாழி தானணிந்து       390



பட்டுக்கச்சை ஒட்டியாணம் பாங்காக வரிந்துகட்டி 

வீரதண்டை ஓலமிட வெள்ளிச் சதங்கைமின்ன 

ஆஸ்தான போசன் அதிவீர தென்மதுரை 

மாயாவு தாரனைப்போல் மதுரையும்வேசங் கொண்டு 

பொக்கிஷ மாளிகையில் [26]பூசணங்களுள்ளதெல்லாம்        395 



எடுத்து மிகப்பூட்டி இன்பமுள்ள வீரையனும் 

போசன மாளிகையில் போய்ப்புகுந்து வீரையனும் 

கைக்கு நீர்வாங்கிக் கனிவாயுங் கொப்பளித்து 

சாமிமுது வீரையர்க்குத் தங்கத்தாம் பாளம்வைத்து 

மல்லிகைப்பூச் சம்பா வடித்ததொரு போசனமாம்        400



கொண்டுவந்து படைத்தாள் கோதையரு மப்போது 

பொன்போல் பருப்புமிட்டுப் புத்துருக்கு நெய்வார்த்தாள் 

வாழைக்காய்ப் பொறியல் [27] வழுதலங்காய் தான்பொறியல் 

பச்சடி நூறுவகை [28] பால்குழம்பு தான்படைத்தாள் 

கூட்டுக்கறியும் குழம்புவகை தான்படைத்தாள்      405 



பால்வடைகள் தோசை பணியாரம் தான்படைத்தாள் 

அந்தப் படியாக அமுதுண்ட பிற்பாடு 

பால்சிண்ணி வைத்துப் பாங்கான தாயாரும் 

அன்னம் படைத்து ஆவின்பால் தான்சொரிந்து 

மாம்பழம் பலாச்சுளையும் மதுரைக்குத் தான்படைத்து       410 



உண்டு பசியாறி உத்தமனார் பாலகனும் 



தின்று பசியாறித் தென்மதுரை யேப்பமிட்டு 

பன்னீர் முகந்து பைங்கிளியும் தான்கொடுத்தாள் 

வாங்கியே தென்மதுரை வாய்கை சுத்திபண்ணி 

அடைக்காயும் வெற்றிலையும் அன்பாகத் தான்வாங்கி       415 



வாயிலே பாக்கு வலதுகையில் சுருள்பிடித்து 

மாடறுக்குஞ் சூரி வலதுபக்கம் தான்சொருகிக் 

கன்னறுக்குஞ் சூரி கையிலே தான்பிடித்துக் 

[29]ட்டாரி நேருஷமு கையம்பு [30]சமுதாடு 

வாணாத் தடியும் வளைதடியும் சக்கரமும்       420

---------

[22]. பெரும்பறவை, கழுகு          

 [23]. பருவமடைந்தான் (முதுக்குறைதல் என இதனை இவ்வாக்கியம் இயம்பும்) 

[24]. நாழிகை வழிதனிலே என்றுள்ளது 

[25]. சலக்கப்புரை - குளிக்கும் அறை (சலக்கொப்பரை என்றுள்ளது) 

[26].பூசணம் - அணிகலன்          [27]. விழுதலங்காய் - கத்திரிக்காய் 

[28]. பால்கறி போலும் 

[29]. கட்டாரி - குறுவாள் அல்லது குத்துவாள்   [30].சமுதாடு-ஓராயுதம் 

---------



கையிலே வில்லும் கனத்த மிதியடியும் 

வாகுதார் பெரியகத்தி வலதுபுறம் தோள்போட்டுக் 

சுண்டு வில்லுந் தான்பிடித்துத் துருசாய் எழுந்திருந்து 

எழுந்திருந்தான் தென்மதுரை எமலோகந் தத்தளிக்க 

மாதிகச் சின்னான் வருகின்றா னன்னேரம்         425



பொம்மியம்மாள் காவலுக்குப் போய்வாறேன் எந்தனப்பா 

என்று சொல்லிப்புறப்பட்டான் ஏத்தமுள்ள தென்மதுரை 

மழைக்கால் இருட்டில் மதுரைக்கு வழி தெரியவில்லை 

குறுக்கே மிதிச்சானாம் கொள்ளைகொண்ட வீரையனும் 

மதுரை நடக்க மகாமலைகள் தத்தளிக்க          430



மானம் திறந்து மழைமாரி பொழியு தப்போ 

மின்னல் வெளிச்சத்தில் மிதிச்சேறி போறானாம் 



[அலங்காரத் தோப்பில் அச்ச]மாய் போய்ச்சேர்ந்தான் 

பைங்கிளியாள் தன்குடிசு பக்கமே போய்ச்சேர்ந்தான் 

மழையோ பொழியுது மாதியனைக் காணமென்று       435 



என்றுசொல்லித் தானும் ஏந்திழையும் மனங்கலங்கிக் 

குடிசு விட்டு வெளியில்வந்து கோதையருஞ் சொல்லலுற்றான் 

தென்மதுரை நிற்கிறதைக் கண்டாளே தேன்மொழியாள் 

நிற்கிறதைக் கண்டு நெடுநேரம் தான்பார்த்து 

மாதியனு மல்ல மாத்தானாய்க் காண்கிறது            440



யாரடா நிற்கிறவன் அஞ்சாமல் சொல்லுமடா 

ஆரென்று சொல்லி அஞ்சாதே மங்கையரே 

சக்கிலியன் பெற்றெடுத்த தனஞ்சயனும் நான்தாண்டி 

இருட்டென்று சொல்லி என்னை அனுப்பிவைத்தார் 

மங்கையரே உன்காவலுக்கு வந்தனடி நான் தானும்       445 



என்றுசொல்லித் தானும் எடுத்துரைத்தான் ஆண்டவனும் 

நல்லதென்று சொல்லி நளினமுள்ள என்பெருமாள் 

பையுங்கிளியும் தானும் படலெடுத்துச் சாத்தினளாம் 

கட்டிலின் மேலிருந்து கன்னியரும் ஏதுசொல்வாள் 

பத்திரமாய்த் தானும் படுத்திருடா வென்று சொன்னாள்         450




 மதுரைவீரன் பொம்மியம்மாளைச் சேருதல் 
 



பேடை மயிலேநீ! போய்படுத்தா யிப்போது 

ஒண்டி ஒருவனுமாய் உட்காந் திருப்பேனோ 

மங்கையரே நானும் மழையில் நனையிறது 

ஆண்பாவம் பொல்லாது ஆரணங்கே இப்பஎன்னை 

குடிசில் வரவழைத்தால் கோடிக் குற்றமுண்டு 

மதுரையுட சொல்கேட்டு மங்கையரு மேதுசொல்வாள்         455 



சக்கிலியப் பயலுக்கு தலைப்புழுவு ஆட்டுதோடா 

பயலென்ற போதை பத்துதடி யென்தேகம் 

எகத்தாளம் பேசி எடுத்துரைக்க வந்தாயோ 

காவலுக்கு வந்தாயோ களவுசெய்ய வந்தாயோ         460



ஏதுக்குப் பீத்துகிறாய் எழுந்திருந்து போடாநீ 

கூவென்று சத்தமிடக் கோடிப்படை வந்துவிடும் 

உந்தனையும் வெட்டி உயிர்த்தூண்டி போட்டிடுவார் 

தலையைவெட்டிப் போட்டாலும் சக்கிலியன் விடுவதில்லை 

உந்தனையும் விட்டு என்னுயிரும் போவதில்லை       465 



ஈரத்தில் நின்றால் எந்தனுக்குப் பொறுக்காது 

தண்ணியிலே நின்றால் சன்னிவந்து மூடுமடி 

எந்தனுடன் கூடினால் ஏற்ற பதமுண்டு 

சந்தனமுங் கஸ்தூரி தான்பூசி வாழ்ந்திருப்பாய் 

ஏதேது கேட்டாலும் எடுத்துவந்து நான்தருவேன்       470 



பேடை மயிலன்னம் பொம்மியம்மாள் கேட்டிருந்து 

எண்ணாது எண்ணி ஏங்கி முகம்வாடி 

ஈசுபரனே என்தலையில் என்னமா எழுதிவிட்டீர் 

கன்னி யழியாமல் கலியாணம் செய்யாமல் 

சக்கிலியன் தானழிக்கத் தலையி லெழுதினியோ          475 



என்றுசொல்லிக் கன்னியரும் ஏங்கி முகம்வாடி 

முத்துப்போல் கண்ணீரை முகத்தோடே சோரவிட்டாள் 

பவளம்போல் கண்ணீரைப் பக்கமே சோரவிட்டாள் 

மாரளவு கண்ணீரைத் தாரைவிட்டு தானழுதாள் 

அழுது முகம்வாடி அவளிருக்குந் தன்குடிசில்         480 



மதுரை மகாமுனியும் மண்டியிட்டுத் தான்நுழைந்தான் 

உள்ளே நூழைந்து உட்கார்ந்தான் அவள்மடியில் 

மங்கையரைத் தானும் மாரோடு தானணைத்து 

ஏந்திழையே யுந்தனுக்கு என்ன விசனமடி 

என்று சொல்லித் தானும் ஏற்றமுள்ள ராசாவும்        485 



துப்பட்டித் தோகையால் துடைத்தானே கண்ணீரை 

மங்கையரு மப்போது மனங்குளிர்ந்து அந்நேரம் 

தெளிந்து முகம்பார்த்துக் தேன்மொழியு மேது சொல்வாள் 

ஏறிட்டுப் பார்த்தாளே எண்ணமற்ற காளையைத்தான்

 கண்குளிரப்பார்த்துக் கன்னியரு மேதுசொல்வாள்          490 



சக்கிலிய னென்று தட்டிமிக வார்த்தை சொன்னேன் 

சக்கிலியன் தானுமல்ல தனஞ்சயனாய்க் காண்கிறது 

முன்னழகும் பின்னழகும் மூவுலகில் கண்டதில்லை 

மார்பழகைக் கண்டால் மங்கையர்கள் சேர்ந்திடுவார் 

தோளழகைக் கண்டால் தொடருவாள் கோடிபெண்கள்         495



ஆபரணந் தன்னை யார்மதிக்கப் போறார்கள் 

உருமாலைக் கட்டழகும் ருத்திராச்ச மார்பழகும் 

கண்குளிரப் பார்த்துக் கன்னியரும் மெய்சோர்ந்து 

மன்னவரும் அப்போது மங்கையரைத் தானெடுத்துச் 

சந்தனமுங் கஸ்தூரி தானணிந்தான் மங்கையர்க்கு            500 



மல்லிகைப்பூ செண்பகப்பூ வகைவகையாய்த் தான்முடித்து 

புனுகு சவ்வாது பொங்கமுடன் தானணிந்தான் 

தோளிலே தானிருக்கும் துப்பட்டி தனையெடுத்துத் 

தோகையர்க்குத் தானுடுத்தித் துயிலாடை தான்களைந்து 

எடுத்து உடுத்தினார் ஏந்திழைக்குத் தானுமப்போ        505 



மங்கையருந் தானுமப்போ மணிமெத்தை மேல்சாய்ந்து 

என்னை வலதழிக்க எத்தனைநாள் தவசிருந்தீர் 

மாதேவர் என்னை மண்பிடித்துப் போடயிலே 

மன்னாநீ எந்தனுக்கு வளர்ந்தீரோ பூமியிலே 

இந்தப் பிழைப்புஉம்மை எவர்பிழைக்கச் சொன்னார்காண்        510



என்றுசொல்லித் தான்நகைத்தாள் ஏற்றமுள்ள மங்கையரும் 

அடைக்காயும் வெற்றிலையும் அன்பாகத் தான்கொடுத்துப் 

பாக்கிலைகள் தின்று பறந்துவிளை யாடியப்போ 

மதுரைக்கு மோகம் வந்துவிளைந்த தப்போ 

மங்கையரும் வீரையனும் மாணிக்கக் கட்டிலின்மேல்        515 



கட்டி யணைத்துக் கனிவாய் முத்தமிட்டு 

முகத்தோடு முகம்வைத்து முத்தமிட்டார் தென்மதுரை 

சிரித்து விளையாடித் தேன்மொழியை முத்தமிட்டார் 

அணைந்து விளையாடி ஆண்டவனு முத்தமிட்டார் 

கந்தனுடன் வள்ளியம்மை கைகலந்த பாவனைபோல்       520 



பார்வதியாள் தன்னுடனே பரமசிவன் சேர்ந்தாற்போல் 

மதுரை மகாமுனியும் மங்கையுடன் தான்சேர்ந்து 

அப்போது பொம்மியம்மாள் ஆரணங்கு மப்போது 

கட்டிலையும் விட்டிறங்கிக் கன்னியரு மேதுசெய்வாள் 

தென்மதுரை யைத்தானும் தெண்டனிட்டாள் மங்கையரும்       525 



மாணிக்கக் கையாலே மங்கையரைத் தானெடுத்துக் 

கட்டி யணைத்துக் காரணனாந் தென்மதுரை 

ஏந்திழையைத் தானும் ஏறிட்டுத் தான்பார்த்துக் 

கன்னியரே நீதான் காலில் விழுந்ததென்ன 

என்று சொல்லிக் கேட்டான் ஏற்றமுள்ள தென்மதுரை        530 



வாருங்கள் ராசாவே ஒரு வார்த்தை சொல்லக் கேளும்நீர் 

மானிடவர் தானே மகாதேவர் நீர்தானா 

இந்துலகில் ராசாவே இந்திரனார் தன்மகனோ 

ஆருபெற்ற கண்மணியோ ஆண்டவரே சேதிசொல்லும் 

மாதியன் வீட்டில் வந்தவகை சொல்லுமென்றாள்             535 



தாய்தகப் பன்பேர் தனஞ்சயனே சொல்லுமென்றாள் 




 பொம்மியிடம் மதுரைவீரன் தன்வரலாறு கூறுதல் 
 



அப்போது தென்மதுரை அன்பாய் எடுத்துரைப்பார் 

கேளுமடி பெண்ணே கிருபையுடன் சொல்லுகிறேன் 

கயிலாச நாதருட கடாச்சத்தி னாலே 

காசிநதி ராசனுக்குக் கண்மணியாய் நான்பிறந்தேன்         540 



மாலையிட்டுப் பிறந்தேன்னு வனத்திலே போட்டு விட்டார் 

கானகத்தில் குடியிருக்கும் கயிலங்கிரி நாகமது 

கண்காட்சி தந்து கனவெயிலைத் தான்மறைத்து 

வனத்தில் குடியிருந்து மாதியன் வீட்டில்வந்தேன் 

சக்கிலியன் வீட்டில் வளர்ந்தேன்டி தார்குழலே         545



வளந்தனடி நானும் மங்கையரே யுந்தனுக்கு 

இந்தமட்டுஞ் சேதி இனியொன்றும் நானறியேன் 

என்றுசொல்லித் தானும் எடுத்துரைத்தான் வீரையனும் 

மங்கையருந் தானும் மகிழ்ச்சியுடன் தான்கேட்டுக் 

கட்டிலின் மேலிருந்து கன்னியரு மேதுசொல்வாள்        550 



பொழுது விடியுதுகாண் போய்ப்பிழையு மன்னவனே 

நாளைக்குத் தானும் நாகரிகம் பேசிடலாம் 

இந்தப் படியாக இருக்குமந்த வேளையிலே 

கங்குல் விடிந்து கதிரோனும் வந்துதித்தார் 

அப்போது வீரையனும் அன்பாய் எழுந்திருந்து 

தேன்மொழியாள் குடிசைவிட்டுச் சீக்கிரமாய் வெளியில்வந்து           555 



தெப்பக் குளத்தருகே சீக்கிரமாய் வந்துநின்று 

பாளைகொண்டு பல்துலக்கி ஓலைகொண்டு நாவழித்து 

கால்முகம் சுத்திபண்ணிக் கனிவாயைக் கொப்பளித்து 

சிவசிவா வென்று திருநீறு தான்சாற்றி            560



அரகரா வென்று அயன்பூசை தான்முடித்து 

உல்லாச நடைநடந்து உத்தமியாள் பாலகனும் 

மாதியன் வீட்டுக்கு வாரானே தென்மதுரை 

ஏகாந்த மாக ஈசுபரன்போல் வாரானே 

மாதிய னோடிவந்து மைந்தனை எடுத்தணைத்துக்         565 



கண்ணான கண்மணியே கற்பகமே வீரையனே 

இந்நேரந் தானும் என்செய்தாய் கண்மணியே 

மழையில் நனைந்து வெகுநேரந் தூங்கிவிட்டேன் 

என்றுசொல்லி வீரையனும் எடுத்துரைத்தான் அப்போது 

நல்லதென்று சொல்லி நளினமுள்ள மாதியனும்       570



மங்கையரே பெண்ணணங்கே மைந்தனுக்கு அன்னமிடு 

அன்னடுமிடு வென்றுசொல்லி மாதியனும் ஏற்றமுள்ள 

கன்னியர்க்கு வடித்ததொரு சாதம் பரிமாறி 

உத்தமனார் வீரையருக்கு உறியில் தயிர்வார்த்து 

வத்தல் வடகம் வகையுடனே தான்படைத்தாள்         575



உண்டு பசியாறி உத்தமனும் வீற்றிருந்தான் 

கங்கு லிருண்டு கதிரோனும் போய்மறைந்தான் 

இன்றைக்குக் காவலுக்கு ஏற்றமுள்ள வீரையனே 

போய்வா மகனேயென்று போற்றி விடைகொடுத்தான் 

நல்லதென்று சொல்லி நடந்தாரே அப்போது         580 



மங்கைநல்லாள் பொம்மி மனையிலே போய்ப்புகுந்தார் 

ஆதிசிவன் கர்த்தாவும் ஆனசபை தானறிய 

மங்கிலியந் தான்தரிக்க மச்சினரே வாருமென்றாள் 

வந்தனென்று தானகைத்து மங்கையரைத் தழுவலுற்றான் 

சிரித்து விளையாடித் தேன்மொழியைத் தானணைந்தான்    585



தீராத ஆவலெல்லாம் தீர்ந்து தெளிந்தபின்பு       

மதுரை மகாமுனிமேல் மங்கையரும் ஆசைகொண்டாள் 

வாருங்கள் மைத்துனரே! வார்த்தைசொல்லக் கேளூம்நீர் 

முப்பது நாளும் முடிந்தது நாளையென்றாள் 

நாளை குடிசு நலமாகத் தான் பிடுங்கி         590



மாளிகைக்குத் தானழைக்க வருவார்கள் எங்கய்யர் 

உன்னைவிட்டு நான்பிரிய உத்தமனே யுருகுதுகாண் 

இருவருங் கூடி இருந்து விளையாட 

என்று விடியுமோ எத்தனைநாள் செல்லுமென்றாள் 

நாளைக் கிழமைக்கு நலமுடனே சாத்திரங்கள்         595



சாத்திரத்து வேளைக்குச் சக்கிலியர் வாருமென்றாள் 

வாறேன்டி சக்கிலிச்சி மத்தியான வேளைக்கு 

மாதியனும் நானும் வருகிறோம் பெண்ணணங்கே 

சாதம் படைக்கச் சதிராக வந்தாயேல் 

மங்கையரே உன்முகத்தை மதுரையும் பார்ப்பனடி        600 



என்னைப்போல் பெண் எவளொருத்தி யாகாதோ 

நாளைப் பொழுதில் நலமாகப் பார்ப்பீர்காள்! 

அதன்பிறகு என்னை யார்பார்க்கப் போறார்கள் 

கோட்டைக் குறிக்காரர் கொத்தளத்துச் சேவுகரும் 

பத்துதலை வாசலுக்கும் பத்துலட்சங் கோடிமன்னர்       605



 தொட்டியற் காவல் துருசாயிருக்கு மென்றாள் உத்தமரே 

உன்னை உள்ளேவிடப் போராறோ 

என்று சொல்லிப் பொம்மி ஏங்கி முகம்வாடி 

என்னைவிட்டு நீர்தானும் இருப்பீரோ பூமியிலே 

மன்னவரே யும்மைவிட்டு மறந்தும் இருப்பேனோ         610 



கண்ணிலே காணாமல் கலங்கியே தானழுதாள் 

கண்ணீர் தனைத்துடைத்துக் காவலனு மேதுசொல்வாள் 

உன்னையுங் கொண்டு ஊர்வெளி போவேண்டி 

இருவரும் போய்ப்பிழைப்போம் எண்ணாதே மங்கையரே 

தேறுதலைச் சொல்லித் தென்னனு தான்நடந்தான்      615



என்செய்வோ மென்று ஏங்கி முகம்வாடி 

வீட்டுக்குப்போய் வீற்றிருந்தான் தென்மதுரை; 

பொழுது விடிந்து பொம்மன ணாயக்கனும் 

கொம்பு தாளத்துடனே குடுசுக்கு வந்தார்கள் 

குடுசு பிடுங்கிக் கொள்ளிவைத் தப்போது           620 



பொம்மியம்மாள் தன்னைப் பொங்கமுடன் நீராட்டி 

நீராட்டி மயிர்கோதி நெத்திக்குப் பொட்டுமிட்டு 

[31]கூறையுடுத்திக் கோலப் பணிபூண்டு 

வாகு சுட்டிக்கட்டி மயிரால் பிறைமுடித்து 

கொப்பிட்டு வாளியிட்டுக் கொந்தளப்பொன் னோலையிட்டு      625 



நெத்திக்குத் திலகமிட்டு நீலவிழி மையெழுதிக் 

கருங்குருவி வாலதுபோல் கடைக்கண் மையெழுதி 

உள்கழுத்துக் காரை உசத்தியுள்ள கல்லழுத்தி 

கட்டுவடம் பொன்னுருட்டு கழுத்தில் சரமணிந்து 

மோகன மாலை முத்தா பரணமின்ன          630 



மார்பில் பதக்கம் வகையுடனே தானணிந்து 

முன்கை மூதாரி முருக்குவளை பொன்னோலை 

கடகம் பவளமிட்டு கைவளையல் தானணிந்து 

பத்து விரலுக்கும் பசும்பொன் கணையாழி 

மேகவர்ணப் பட்டு விதமாகத் தானுடுத்தி         635



இடுப்பிலே ஒட்டியாணம் இதமாகத் தானணிந்து 

காலாழி பீலி கனத்த சிலம்பணிந்து 

[32] பாடகந் தண்டையிட்டுப் பாதச் சிலம்பணிந்து 

மேகவர்ணப் பட்டை முக்காடு தான்போட்டு 

மங்கையர்க்குத் தானும் மதுரையுந் தானப்போது 640 



விலைமதிக்கப் போகாத மிதியடியுங் கட்டியப்போ 

கொண்டுவந்து முன்போட்டான் குணமுள்ள மாதியனும் 

மிதியடியைத் தொட்டாளே வேல்பொருதுங் கண்ணாளும் 

மதுரையுட வேலையென்று மனங்குளிர்ந்தாள் பொம்மியரும் 




 பொம்மியம்மாள் பொம்மண்ன நாயக்கன் மாளிகை அடைதல்
 



தொட்டியச்சக்கிலியன் [33] துருசா உறுமிகொட்ட       645 



தம்பட்ட மேளம் தவில்முரசு தான் முழங்க 

எருததுமேல் தம்பட்டம் எட்டுத் திசையதிரப் 

புல்லாங் குழலூதப் பேரிகையுந் தான்முழங்க 

[34] நாக சுரமேளம் நாட்டியங்க ளாடிவர 

மங்கையரும் பொம்மியம்மாள் வந்துவிட்டாள் மாளிகைக்கு      650 



தொட்டியப் படைகளெல்லாம் தொடர்ந்து மிகநடக்கப் 

பதினெட்டு மேளம் பாங்குடனே தான்முழங்க 

அதிர்வேட்டு இடிவாணம் அதிர்ந்து முழங்கிவர 



வாராளே பொம்மியம்மாள் வர்ணமணி மாளிகைக்கு 

ஆலாத்தி சோடித்தார் அஞ்சுலட்சம் தாதியர்கள்        655 



தாரைச் சின்னமூத தவிலோசை தான்முழங்க 

மங்கையரும் பொம்மியம்மாள் வந்துவிட்டா ளரமனைக்குப் 

பொம்மியரைக் கூட்டிவந்து பொறுமையுடன் தாதியர்கள் 

முத்தினால் ஆலாத்தி முன்பாகச் சுற்றிவந்தார் 

பவளத்தால் ஆலாத்தி பக்கமே சுற்றிவந்தார்        660



மாணிக்க ஆலாத்தி வகையுடனே சுற்றிவந்தார் 

பட்டுச் சுழற்றிப் பாங்குடனே விட்டெறிந்தார் 

கட்டியங்கள் கூற கவரி பரிமாற 

மங்கைநல்லாள் தானும் மாளிகையி னுட்புகுந்து 

அந்த சணமே ஆனதொரு பொம்மணனும்        665



தையல்நல்லாள் பொம்மிக்குச் சாத்திரங்கள் செய்யவென்று 

சந்தனக்கால் வெட்டிச் சதிரமுகக் கால்நாட்டிப் 

பத்திரை மாத்துப் பசும்பொன்னால் வளைபரப்பி 

வச்சிரத்தூண் வகையுடனே தான்சேர்த்துச் 

செண்பகப் பூவரும்பால் திறமாகத் தான்மேய்ந்து           670 



மெல்லியலாள் தானிருக்க மேற்கட்டுத் தூக்கமிட்டு 

மல்லிகையும் செண்பகமும் வகையாகப் பந்தலிட்டுப் 

பச்சைக்கிளியும் பசுங்கிளியும் தானெழுதித் 

தூணுக்குத் தூண் தூண்டா விளக்கெரிய 

குத்து விளக்கெரிய கோதையர்கள் பாடிவர            675 



தூணுக்குத்தூண் தூங்கா விளக்கெரிய 

அகலமுள்ள பந்தலிலே அசையா விளக்கெரிய 

நாத சுரமேளம் நாட்டியங்க ளாடிவரத் 

தம்பட்ட மேளம் தவில்முரசு தான்முழங்க 

எக்காள மூத இடிவர்ணம் கைவிருது          680



பட்டண மெல்லாம் பாரிமுழக்க மிட்டார் 

ஊரிலுள்ள தொட்டியரும் உறமுறையா ரெல்லோரும் 

பாளையப் பட்டிலுள்ள பரிசனங்க ளத்தினையும் 

துரைகள் துரைமக்கள் துரைராச மன்னர்களும் 

மாணிக்கப் பந்தலிலே வந்து நிறைந்தார்கள்      685



மங்கைநல்லாள் பொம்மியையும் வகையுடனே அலங்கரித்து 

மாணிக்க மணவறையில் மங்கையரைக் கூட்டிவந்து 

வச்சிரத்தால் நாற்காலி வகையுடனே தான்போட்டுப் 

பொம்மியரைக் கொண்டுவந்து பொங்கமுடன் தானிறுத்தி 

சாத்திரங்களெல்லாம் சதிராக வேமுடித்து      690



வேதங்க ளெல்லாம் முடிந்தது காணம்மானை 

அன்னக் கிளியாளும் அரண்மனையிலுட்புகுந்தாள் 

சந்தனமுங் கஸ்தூரி தானணிந்தா ரெல்லோரும் 

பரிசனங்க ளெல்லோர்க்கும் பாக்கிலைகள் தான் கொடுத்தார் 




 விருந்திடல் 
 



விருந்து சமைத்தார்கள் விதமான தொட்டியர்க்கு 695 



ஆயிரக் கலச்சம்பா அரிசி வடித்தார்கள் 

பதின் கலப்பருப்பு பாங்காய்ச் சமைத்தார்கள் 

வாழைக்காய்ப் பொரியல் [35]வழுதலங்காய் பச்சடியும் 

பச்சடியும் நூறுவகை பால்குழம்பு தான்சமைத்தார் 

ஆட்டுக் கிடாயில் ஐநூறு தான்சமைத்தார்      700 



கூவு நல்ல சாவல் கோழிசமைத்தார்கள்             

வகையாய்ச் சமைத்தார்கள் மன்ன னுறமுறைக்கு 

ஊள்ளூரில் தொட்டியனும் ஊர்சனங்க ளுக்கெல்லாம் 

அகலமுள்ள பந்தலிலே ஆயிரம் பந்திவைத்து 

பந்தி யமர்த்திப் பரிவாரம் தொட்டியரும்         705



உறமுறையா ரெல்லோரும் உண்டு பசியாறித் 

தின்று பசியாறிச் சீக்கிரமா யெல்லாரும் 

சந்தனமும் பாக்கும் தயவாக வேகொடுத்தார். 

சாப்பிட் டிளைப்பாறித் தானிருக்கும் வேளையிலே 

மாதாரிச் சின்னானும் வண்டத்துரை வீரையனும்         710 



சாதங்கள் வாங்கவென்று தான்வந்தா ரப்போது 

மாதாரி முன்போக வண்டத்துரை பின்நடக்க 

மாதியனும் வீரையனும் வந்தா ரரமனைக்குப் 

பானையும் கொண்டுவந்து பதிவான சக்கிலியன் 

இவரிரெண்டு பேரும் இதமாக நிற்கிறதைப்      715 



பொம்மண நாயக்கன் பொறுமையுடன் தான்பார்த்து 

யாரடி தாதி அன்னம் படையுமென்றார் 

படையுமென்ற சத்தம் பைங்கிளியும் தான்கேட்டு 

யாரென்று சொல்லி அலறி எழுந்திருந்தாள் 

தாதி எழுந்து சக்கிலியன் என்று சொன்னாள்      720



சாதமுங் கறியும் தட்டில் பரிமாறி 

தாதியர் முன்நடக்கத் தையலும் கூடவந்தாள் 

மாதியர்க்கு பொம்மியம்மாள் வாரியமு திட்டாளாம். 



மதுரை நல்ல வீரையனை மங்கையரும் தான்பார்த்துக் 

கண்ணாலே பார்த்துக் கலங்கினாள் பொம்மியரும்      725



 ஏறிட்டுப் பார்த்து எண்ணமற்ற காளையரும் 

கடைக்கண்ணால் மிரட்டி கார்மேகச் சாடைபண்ணி 

மங்கையரும் நல்லதென்று மாளிகையி னுட்புகுந்தான்       

அந்தச் சணமே அரண்மனையை விட்டவளும் 

மாதியனும் வீரையனும் வந்துவிட்டார் மாளிகைக்கு        730



சாப்பிட் டிளைப்பாறிச் சாமிமுத்து வீரையனும் 

பாக்கி லகள் தின்று பசியாறி யிருக்கையிலே 

கன்னியரெல் லாங்களிக்கக் கர்ளைமுத்து வீரையனும் 

மட்டற்ற காளை மதுரை மகரமுனியும் 

ஏந்திழையைக் கொண்டுசெல்ல எண்ணி நினைத்தான்காண்      735 



நினைந்துமங்கே வீரையனும் நேசமுடன் எழுந்திருந்து 

மைந்தனென்று தான்வளர்த்த மாதியர்க்குச் சொல்லாமல் 

பிள்ளையென்று தான்வளர்த்த பேதையர்க்குச் சொல்லாமல் 

மன்னர்துரை வீரையனாம் மதுரை மகர்முனியும் 

பதினைந்து நாழிகையில் பள்ளியறை விட்டுமெல்ல         740 



சருவர் பரணமெல்லாந் தானெடுத்து மேல்பூட்டி 

வண்டத் துலுக்கனைப்போல் வடிவுள்ள பாகைகட்டி 

மாதளம்பூச் [36] சல்லடம் வகையுடனே தொட்டான்காண் 

குத்து [37] நிசாரு தொட்டுக் குலுங்கப் பணிபூண்டு 

துத்திப்பூ அங்கிதொட்டு துருசாக வீரையனும்          745 

---------

[31].   கூறை -புதுப்புடவை  [32]. பாடகம் - காலணியிலொன்று    
 
[33]. துகுசு விரைவு   [34]. நாகசறமேளம் என்றுள்ளது 

[35]. வழுதலை - கத்தரி   [36]. சல்லடம் - குறுங்காற்சட்டை      

[37].  நிசார் - நீண்ட காற்சட்டை 

-------



நடுக்கட்டுக் கச்சை நலமாகத் தான்கட்டி 

இடையில் சமுதாடு ஏற்றமுடன் தான்சொருகிப் 

பீரங்கிக் கத்தி பெரியகத்தி தோள்போட்டு 

மாடறுக்குஞ் சூரி வலதுபுறந் தான்சொருகி 

கன்னறுக்குஞ் சூரி கையிலே தானெடுத்துக்         750



கையம்பு நெஞ்சமுங் கட்டிகனந் தானெடுத்து 

காலிலே வில்லை கனக்க மிதியடியும் 

மாளிகையை விட்டு வாரான்காண் தென்மதுரை 

வாரானே ஆண்டவனும் மாமலைகள் தத்தளிக்க 

பூமி யதிரப் பூலோகம் தான்நடுங்க       755



பொம்மிமே லாசைகொண்டு புறப்பட்டான் தென்மதுரை 

கொல்லைகொண்ட வீரையனும் கோட்டையை வந்துகண்டான் 

கோட்டையைத் தான்பார்த்துக் குரும்பாட்டுப் பட்டிஎன்றான் 

ஏறிக் குதித்தான்காண் யெண்ணமத்த காளையுந்தான் 

பத்துலட்சங் கோடி பாங்கான் காளையுந்தான்         760



பத்துதலை வாசலையும் பாங்காகத் தான்கடந்து 

பார்க்கு மளவிலே பைங்கிளியாள் வாசல்முன்னே 

பொம்மிக் காவலால் பொம்மணனுந் தானுமப்போ. 

தலைவாசல் முன்னே சபரமஞ்சக் கட்டிலின்மேல் 

உருவின கத்தியுடன் உறங்குகின்ற வேளையிலே         765 



பஞ்ச கல்யாணி பக்கமே கட்டிநிற்க 

உள்ளறையில் பொம்மியம்மாள் உறங்குகிற வேளையிலே 

இத்தனை கட்டுமெட்டாய் இருந்து நம்மை என்னசெய்வான் 

என்றுசொல்லித் தான்சிரித்து ஏற்றமுள்ள தென்மதுரை 

என்ன உபாயம் எடுத்தான்காண் தென்மதுரை         770 




 மதுரைவீரன் பொம்மியின் மாளிகை அடைதல் 
 



ஈயென்று வேஷம் எடுத்தான்காண் ஆண்டவனும் 

எடுத்தான் வடிவு எண்ணமற்ற காளையுந்தான் 

கதவிடுக்கில் தான்நுழைந்து கன்னியிடம் தான்வந்து 

மெல்ல உட்காந்து மெல்லியரைத் தானெழுப்பத் 

தேன்மொழியாள் பொம்மி திடுக்கிட் டெழுந்தவளும்         775 



கட்டி அணைத்துக் கனிவாய் முத்தமிட்டு 

மங்கையரும் பொம்மியம்மாள் மதுரையைப்பார்த் தேதுரைப்பாள் 

வாருங்காள் மைத்துனரே ஒருவார்த்தை சொலக்கேண்மின்! 

பொக்கிஷ மாளிகையில் பொட்டனவே தான்புகுந்து 

செலவுக்கு ஆயிரம்பொன் சீக்கிரமாய்த் தானெடுத்து         780 



பட்டுப் பட்டாவளிகள் பாங்குடனே தானெடுத்து 

அத்தனையும் கட்டி அடவா யிருவருந்தான் 




 மதுரைவீரன் பொம்மியைக் கடத்திச்செல்லல் 
 



மாளிகையை விட்டு வாசலிலே வந்துநின்று 

மட்டடங்காக் காளை மதுரா புரித்துரையும் 

போம்அந் நேரம் புரவிதனை அவிழ்த்துக்          785



கால்கயிறுந் தான்வைத்தான் கள்ளவண்ட 

தங்கக் கடிவாளம் தயவாக மேல்பூட்டி வீரையனும் 

மாணிக்க முகமிட்டு வகையுடனே தான்பூட்டிக் 

கழுத்துக்குப் பொற்சதங்கை கனமாக மேல்பூட்டிப் 

நாலுகால் வீர தண்டை நடையனுக்கு மேல்பூட்டி           790 



அங்கவடி பொன்னோலை அமடுபடா நடையனுக்குப் 

பத்தரை மாத்துப் பசும்பொன்னால் சீனிவைத்துப் 

பட்டத்துக் கத்தி பாங்குடனே தானெடுத்துப் 

பொன்புரவி மேலே பொம்மியரைத் தூக்கி வைத்து 

அங்கவடி கால்போட்டு ஆண்டவனு மேறினான்      795   



ஏறினார் குதிரை எமலோகந் தத்தளிக்க 

மூட்டினார் குதிரை மேகம்போல் பாய்ந்ததுவே 

கோட்டை கடந்தார் கொள்ளை கொண்ட வீரையனும் 

பொம்மியரை முன்னேவைத்து போகிறான் வேகமுடன் 

ஆரணியந் தான்கடந்து அசையா நகரிவிட்டுக்         800



கோதா வரிகடந்து கோனேரி தான்கடந்து 

கொல்லிமலை விட்டு குமரிமலை தான்கடந்து 

கருங்கல் வழியாக காளைமுத்து வீரையனும் 

தொட்டிய முசிறிவிட்டு துள்ளுகுட்டி தான் நடந்தான் 

மதுரை மகாமுனியும் வல்லாளன் தென்மதுரை         805 



வல்லமை யாக வாரானே தென்மதுரை 

ஆமூர் வழியாக ஆற்றிலே வந்திறங்கி 

நாட்டினார் கூடாரம் நடுமணலில் வீரையனும் 

ஒத்தை நல்ல கூடாரம் ஊன்றினான் தென்மதுரை 

குளிர்ந்த மணலிலே கூடாரம் தான்போட்டார்         810 



கூடாரம் தன்னில் கொம்பனையும் வீரையனும் 

பலகாரஞ் சாப்பிட்டு பள்ளிகொண் டிருவருமாய் 

ஏகாந்த மாக இருக்குமந்த வேளையிலே 

பொழுது விடிந்து பொம்மணனுந் தானுமப்போ 

பட்டத்துக் குதிரை பஞ்சகல் யாணியாம்          815 



பார்த்தாரே அப்போது பாங்கான பொம்மணனும் 

காணா மென்றுசொல்லிக் கண்கலங்கி யந்நேரம் 

பொம்மியம் மாளைப் பொங்கமுடன் கூப்பிட்டார் 

நாலுசத்தம் மூன்றுசத்தம் நன்றாகக் கூப்பிட்டார் 

பேசவில்லை யென்றுசொல்லிப் பெயர்த்தான் காண் பொற்கதவைப்        820 



பார்த்துமகள் காணாமல் பதறி விழுந்தார்காண் 

பொம்மியரைக் காணாமல் புலம்பி வெளியில்வந்து 

வாசலெங்கும் தான்பார்த்தான் வண்ணக் கிளியாளை 

பட்டணத்தி லுள்ள பரிசனங்க ளத்தினையும் 

திக்குக்குத் திக்குத் தேடித் திரிகையிலே            825



மாதியச் சின்னானும் மகனையுங் காணமென்று 

எதிர்கொண்டு தேடிவந்தான் எண்ணமற்ற சக்கிலியன் 

எல்லோரும் பார்த்து எடுத்துரைத்தார் அப்போது 




 பொம்மியைத் தேடிப் பொம்மணன் படை புறப்படுதல்
 



தலையாரியைத் தானழைத்து தார்வேந்தன் அப்போது 

தாரை பற்றிமுன்னே தாண்டி நடவுமென்றார்         830 



தலையாரி முன்பாகத் தளங்களெல்லாம் பின்தொடரச 

சேனைவருகிறது செந்தூள் பறக்குது காண் 

தென்திசையை நோக்கிச் சீக்கிரமாய்ப் போனார்கள் 

வருகிற போது வழியிலே கண்டவரை 

ஒத்தைக் குதிரையும் ஒருபெண்ணு மாப்பிள்ளையும்        835 



கண்மணியே தம்பியரே கண்டீரோ இந்தவழி 

என்றுசொல்லிக் கேட்டார்கள் ஏற்றமுள்ள மன்னவரும் 

வாருமய்யா சுவாமி வந்தவகை சொல்லுகிறேன் 

கருங்கல் வழியாகக் காரிக் குதிரையொன்று 

குதிரையின் மேலொரு கோதையரும் ஆண்பிளையும்        840 



இவரிரெண்டு பேரும் இதுதடமாய்ப் போனார்கள் 

அந்தமட்டுஞ் சேதி ஆட்டிடையன் தானுரைக்க 

அந்த நல்ல சேதி அடவாகத் தான்கேட்டு 

பொம்மண நாயக்கன் போட்டானங் குதிரையப்போ 

கருங்கல் வழியாகக் கருந்தூளும் செந்தூளும்          845



தொட்டிய முசிறிவிட்டுத் துருசாக வாரார்கள் 

காவேரி யாற்றில் கண்டார்கள் கூடாரம் 

ஆற்றி லிறங்கி அலைகொட்டி வருகுதப்பா 

அப்போது பொம்மியம்மாள் அந்தசத்தம் தான்கேட்டுக் 

கூடாரம் தன்னைவிட்டுக் கோதையரும் வெளியில்வந்து        850



வடக்குமுகம் பார்த்தாளே மங்கையரும் அப்போது 

அலறியே போய்விழுந்தாள் ஆணிமுத்து வீரையன்மேல் 

என்னவென்று சொல்லி எழுந்திருந்து வெளியில் வந்தார் 

ஆற்று மணலெல்லாம் ஆகாசம் பறக்குதப்போ 

கூடா ரத்துமேலே கொள்ளைகொள்ளை யென்றுசொல்லி      855 



வந்து நிறைந்துகொண்டார் மகாகோடி சேனையெல்லாம் 

பதினாயிரம்பேர் பாங்குடனே அம்பு தொட்டார் 

கூடாரத் தைநோக்கிக் கோடியம்பு தொட்டார்கள் 

துப்பாக்கி கொண்டு சுட்டார்கள் துலுக்கரெல்லாம் 

பட்டா உருவி பார்த்துத் துலுக்கரெல்லாம்           860 



வெட்டுவோ மென்று வீரமுடன் வந்தார்கள் 




 மதுரைவீரன் சண்டைக்குப் போகுதல்
 



கண்டுமந்த வீரையருக்குக் கடுங்கோபந் தானாகிக் 

கண்கள் சிவக்குதப்போ கடுங்கோப மாகுதப்போ 

கட்டழகன் மேனியெல்லாம் கலங்கித் துடிக்குதப்போ 

மீசை துடிக்குதப்போ வெகுகோப மாகுதங்கே       865



மட்டற்ற கோபத்தை மனதி லடக்காமல் 

ஏறினார் குதிரை எடுத்தார் பெரியகத்தி 

குதிரையின் மேலேறிக் கொள்ளைகொண்ட வீரை யனும் 

அப்போது பொம்மி ஆண்டவன் முன்னேவந்து 

மன்னவனைப் பார்த்து மங்கையரு மேது சொல்வாள்       870 



மன்னவரே உங்கள் மாமன் ஒருத்தனையும் 

வேண்டாம் விட்டுவிடு வேந்தன்துரை ராசாவே 

பைங்கிளியே! பெண் மயிலே ! படுகளத்தி லொப்பாரி 

உண்டடியோ ஒப்பாரி உண்மைசொல்ல வந்தாயோ 

என்றுசொல்லி வீரையனும் எதிராளி தன்மேலே       875



கொக்குத் திரளிலே ராசாளி பாய்ந்தாற்போல் 

போட்டார் குதிரை பொம்மணன் சேனையின்மேல் 

பரலோகந் தத்தளிக்கப் பாறிக் குதிரைவிட்டார் 

வீசினார் தென்மதுரை வெள்ளரிக் காயதுபோல் 

உருளுது தலைகள் ஒன்பது நூறாயிரமாம்        880



முன்வீச்சுக் காயிரம்பேர் பின்வீச்சுக் காயிரம்பேர் 

இறந்து மடியுதப்போ எண்ணற்ற சேனையெல்லாம் 

பொம்மியால் நம்முயிர் போகுதே யென்பாரும் 

என்று புலம்பி இறந்து மடியுதப்போ 

பட்டாணி துலுக்க ரெல்லாம் பாரம்பு தானெடுத்துக்        885 



கொக்கரித்துச் சேனையைப்போய் கோடிசரம் அம்பு தொட்டார் 

தொட்டம்பு வாளியெல்லாம் மதுரை துரை வீரையருக்கு 

புஷ்பமாய் வந்து பொழியுது ஆண்டவர்மேல் 

தொடர்ந்துபோய் வீரையனும் துலுக்கர் படைகளெல்லாம் 

துண்டதுண்ட மாகத் துணித்தாரே அப்போது       890



சாயிபு சலாமென்று தான்விழுவார் கோடிபடை 

பாயிபு சலாமென்று பதறி விழுவானாம் 

வீரையன் படைபொருத மேலோகந் தத்தளிக்க 

ஆறு குளங்கள்வற்றி அண்டமெல்லாங் கிடுகிடென 

திருச்சினாப் பள்ளித் தேசத்தை யாளுகின்ற           895 



விசையலிங்க சொக்கலிங்க வேந்தன்துரை ராணுவங்கள் 

கோட்டைக் கதவடைத்துக் கொத்தளத்து மேலிருந்து 

வேடிக்கை பார்க்கிறார்கள் வேந்தன்துரை ராணுவங்கள் 

இப்படிப் பார்க்க இறக்கடித்தார் தென்மதுரை 

பொம்மணனும் பட்டான் போய்மடிந்தார் சேனையெல்லாம்       900



தொட்டியப் படைகளெல்லாம் துணித்துக் கருவறுத்தான் 

கத்தி பரிசை யெல்லாம் காவேரியில் தானலம்பிக் 

கொள்ளைக்கொண்ட ராசாவும் கூடாரம் தான்பார்த்து 

வாராராம் தென்மதுரை வண்டநல்ல தேசியின் மேல் 

குலுங்க நடைநடந்து குறுஞ்சிரிப்புத் தான்சிரித்து         905 



அடுத்தாரைக் காக்கும் ஆணிமுத்து வீரையனும் 

வர்ணமணிக் கூடாரம் வந்திறங்கும் வேளையிலே 

எந்தனுட ராசாவே எந்தகப்பன் எங்கென்றாள் 

உன்தகப்பன் தானும் ஒக்க மடிந்தாண்டி 

என்று சொல்லத் தான்கேட்டு ஏற்றமுள்ள பொம்மியரும்      910



அலறியே போய்விழுந்தான் அய்யன் படுகளத்தில் 

பொம்மணன் மேல்விழுந்து புலம்பி யழுகலுற்றாள் 

என்னாலே உங்களுயிர் எமலோகஞ் சேர்ந்ததோ 

பாவிகளே எம்பொருட்டால் பட்டு மடிந்தீரோ 

ஆற்றில் சுடுகாடு ஆச்சுதோ உங்களுக்கு         915



ஐயாவே என் தகப்பா ஆற்றில் மடிந்தீரோ 

தரையிலே என்னைவிட்டால் தண்டைக்கால் நோகுமென்பீர் 

பூமியிலே விட்டால் பொற்பாதம் நோகுமென்பீர் 

மடியி லரிசிகட்டி மார்மேல் நடைபழக்கி 

தோளிலே தொட்டில்கட்டித் தொடைமேல் நடைபழக்கி       920 



அருமையா யெனைவளர்த்த அய்யாவே மாண்டீரோ 

என்று புலம்பி யிருக்குமந்த வேளையிலே 

பொம்மியருந் தானழுகப் பொறுமையுள்ள வீரையனும் 

மங்கையரைத் தானெடுத்து மார்போடே தானணைத்து 

அழுகை தனைநிறுத்தி அந்நேரம் வீரையனும்           925



திருச்சினாப் பள்ளிசென்று சீக்கிரமாய்க் கட்டைகொண்டு 

சந்தனக் கட்டைகொண்டு தயவா யெடுத்தடக்கி 

நீர்க்கடனும் தீக்கடனும் நீதிக்கேட்ட மாமனுக்கு 

வகையுடனே காடாத்தி [38]வனமயிலும் வீரையனும் 

-------

[38]. வாள்மயில் என்றுள்ளது 

--------------



காவேரி தீர்த்தம் கனமாக நீராடி 

மங்கையரும் வீரையனும் வந்தார்கள் கூடாரம் 

கூடாரம் வந்து கோதைமயில் பொம்மியரும் 

சாதமுடன் கறிவகைகள் சமைத்தாளாம் அந்நேரம் 

சாமிமுத்து வீரையருக்குத் தங்கத்தாம் பாளம்வைத்து 

ஆணிமுத்து வீரையருக்கு அன்பாகத் தான்படைத்தாள்         935 



உண்டு பசியாறி உத்தமியாள் பாலகனும் 

பைங்கிளியைத் தான்பாத்துப் பசியாறும் பெண்ணே யென்றார் 

ஏந்திழையாள் பொம்மி எடுத்துரைத்தா ளப்போது 

மன்னவனே ராசாவே மகிழ்ச்சியாய்ப் பேசுகிறாய் 

தரையிலே என்னைவிட்டால் தண்டைக்கால் நோகுமென்பார்        940



பூமியிலே என்னைவிட்டால் பொற்பாதம் நோகுமென்று 

மடியில் குழந்தைகட்டி வகையுடனே தான்வளர்த்த 

போற்றி வளர்த்தெடுத்த பொம்மணனுந் தானுமிப்போ 

கட்டையின் மேலிருந்து கனலா எரியயிலே 

பசியாறும் பெண்ணேயென்று பதறாமல் சொன்னீரே         945 



பாரமுடி யென்தகப்பன் பற்றி எரியயிலே 

பால்பழமுஞ் சாதம் பசியாறி ஏப்பமிட்டால் 

உம்முடைய சாதம் உசத்தியோ மன்னவரே 

என்றுசொல்லிப் பொம்மி ஏங்கி யழுகலுற்றாள் 

அஞ்சனக் காரன் அடங்காத முத்தயனும்           950 



கண்ணீர் துடைத்துக் காரிழையாள் பொம்மியர்க்கு 

வட்டில் விளக்கிவைத்து வகையுடனே அன்னமிட்டு 

உண்ணுமுண்னு மென்று சொல்லி உபசரித்தார் அப்போது 

உண்டுபசியாறி உத்தமியாள் பொம்மியரும் 

இவரிரெண்டு பேரும் ஏகாந்த மாயிருந்து        955



பாக்கிலைகள் தின்று பரிந்து விளையாடி 

என்னடி பொம்மி இங்கிருக்கக் காரியமேன் 

கூடாரம் தான் பிடுங்கி கோட்டைக்குப் போவோமென்றார் 

என்று சொல்லி வீரையனும் எழுந்திருந்தார் அப்போது 

கொள்ளைகொண்ட வீரையனும் கூடாரந் தான்பிடுங்கி      960 




 மதுரைவீரனும் பொம்மியும் திருச்சினுப்பள்ளிக்குப் புறப்படல் 
 



பொம்மியரும் வீரையனும் புரவி தனியேறி

 திருச்சினாப் பள்ளிக்குச் சீக்கிரமாய் போகையிலே 

கோட்டைக் குறிக்காரர் கொத்தளத்துச் சேவுகரும் 

எந்தஊர் என்று இதமாகத் தான்கேட்டார் 

மதுரை மகாமுனியும் வாய்திறந் தேதுசொல்வார்        965 



வடக்கே யிருந்து வருகிறோ மென்றுரைத்தார்

 சேவுக மில்லாமல் சிதிலமா யிங்குவந்தோம் 

நல்லதென்று சொல்லி நாயக்கருக் கறிக்கையிட 

விசையரெங்க சொக்கலிங்க வேந்தன்துரை தான்கேட்டு 

வந்ததொரு சேவுகனை வாசல்தடை யில்லாமல்         970 



கூட்டியிங்கே வாருமென்று கொல்லரை அனுப்பி வைத்தார் 

அப்போது வந்துசொல்லி அழைத்துவரச் சொன்னார்கள் 

மட்டற்ற காளை மதுரை மகாமுனியும் 

வீரையன் தான்கேட்டு விருப்பமுடன் அந்நேரம் 

விடுதியிலே பெண்ணைவைத்து வேந்தரிடம் தான்போனார்      975



வாருங்க ளென்று சொல்லி வரிசை யிடங்கொடுத்தார்

எங்கேவந் தீரென்று ஏற்றமுடன் தான்கேட்க 

வடதேசம் தானிருந்து வந்தமய்யா உங்களிடம் 

ஆனதொரு சேவுகமும் அடவுடனே தான்கொடுத்தால் 

அரண்மனை வாசலிலே அடவாகக் காத்திருப்பேன்        980 



என்று சொன்னார் வீரையனும் ஏற்றமுள்ள ராசர்முன்னே 

என்னகாண் சம்பளம் ஏற்றமுள்ள சேவுகனே 

மாசமொன்றுக் காயிரம்பொன் வகையுடனே தான் கொடுத்தால் 

இருந்து சமாளிப்பேன் என்று சொன்னான் வீரையனும் 

நல்லதென்று சொல்லி நாயக்கரும் தான்கேட்டு          985



ஆயிரம் பேருக்கு மேலான சேவுகமாம் 

கட்டளையு மிட்டுக் கனத்த உடுப்பளித்து 

வீரையர்க்குத் தானும் விடுதியும் தானமத்தி 

வெகுமதியுந் தாள்வாங்கி விடுதிக்கே வாராராம் 

குலுங்க நடைநடந்து குறுஞ்சிரிப்புத் தான்சிரித்துக்        990 



கட்டாத காளை காரணனாம் தென்மதுரை 

வந்தாரே அப்போது மாளிகைக்குத் தென்மதுரை 

இப்படித் தானும் இருக்குமந்த வேளையிலே 

காலமே எழுந்திருந்து காலுமுகஞ் சுத்தம்பண்ணி 

யானையின் மேலேறி அலங்கரித்து வாரதுவும்         995



குதிரையின் மேலேறிக் கோட்டைசுற்றி வாரதுவும் 

பாதி பதினஞ்சில் பாங்கான முத்தயனும் 

கோட்டைக்கு வெளியே குதிச்சேறி வாரதுவும் 

வேஷங்கள் மாறி வீதிசுற்றி வாரதுவும் 

ஆரு மறியாமல் அரண்மனைக்குள் இருக்கிறதும்      1000



பத்தினிப் பெண்கள் பதுவைக் குலைக்கிறதும் 

கன்னி யழியாத பெண்கற்பைக் குலைக்கிறதும் 

இப்படித் தானும் ஏற்றமுள்ள வீரையனும் 

உல்லாசக்காரன் ஒயிலழகன் வடிவுகண்டு 

கன்னியர்க ளப்போது கண்கலங்கி நிற்பாரும்        1005 



தண்ணியென்று வாறாறே தாங்கி மெள்ளப் போகாறே 

என்று சொல்லித் தானும் ஏங்கி விழுவாரும் 

நடையுடையுங் கைவீச்சும் நாட்டிலே கண்டதில்லை 

மதுரை யணிந்திருக்கும் வாசனைகள் மெத்தவுண்டு 

மருந்து பொடிவாசம் மயங்குவார் கோடிபெண்கள்           1010 



கைசோர்ந்து மெய்சோர்ந்து கண்கலங்கி நிற்பாரும் 

தென்ன மரம்போலே திடுக்கிட்டு விழுவாரும் 

என்னை அழையாரோ என்னைமுகம் பாராரோ 

ஸ்தன்யத்தைக் காட்டி விழித்து நகைத்திடுவாள் 

மன்னவன்மார் பில்களப வாசனைகள் வீசிடுமே        1015



இத்தனைக் கூத்து ஏற்றமுள்ள தென்மதுரை 

கடைக்கண்ணால் பார்த்துக் கட்டழகன் தென்மதுரை 

உல்லாசக் காரன் ஒயிலழகன் தென்மதுரை 

அவ்வீதி விட்டு மறுவீதி வருகையிலே 

தேசக் குறிகாரர் கிருஷ்ணப்ப நாயக்கருஞ்         1020



தவசிருந்து பெற்றதொரு தங்கப்பூ மேனியரும் 

மருந்துப்பொடி வாசம் வகையுடனே வீசுதென்று 

ஆரென்று சொல்லி அவளெட்டித் தான்பார்த்தாள் 

அப்போது தென்மதுரை ஆணிமுத்து வீரையனும் 

கன்னி யிளமயிலை கண்டுமந்த வீரையனும்       1025



வாள்மயிலை மனதிலெண்ணி வண்டத்துரை வீரையனும் 

ஆகட்டு மென்றுசொல்லி அதட்டியே தான்நடந்தான் 

இருங்காணும் பெண்ணேநீர் என்றேதான் வீரையனும் 

பொம்மியள் மனைக்குப் போய்புகுந்தான் தென்மதுரை 

சாப்பிட் டிளைப்பாறித் தங்கமுத்து வீரையனும்           1030 



நஞ்சுதின்று நஞ்சறுக்கும் நடுசாம வேளையிலே 

பள்ளியறை விட்டுப் பைங்கிளியா ளரண்மனைக்கு 

போகவென்று சொல்லிப் புறப்பட்டான் தென்மதுரை 

ஆசார வாசல் அரண்மனையுந் தான்கடந்து 

சிங்காரத் தோப்பு தெப்பக்குளங் கடந்து       1035 



வடுகத்தெரு வீதியிலே வந்துமெல்ல வீரையனும் 

சுத்தாலே யேறி துருசாக் குதித்திறங்கி 

ஏத்தமுள்ள தென்மதுரை யிதமாக நிற்கையிலே 

நாயக்கர்மகள் தானும் ரத்தினமணி மாளிகையில் 

சப்ரமஞ்சத் தங்கத்திரு கட்டி லின்மேல்          1040



மல்லிகைப்பூ மெத்தையின்மேல் மயிலணையாள் பள்ளிகொண்டு 

இப்படித் தானும் இருக்குமந்த வேளையிலே 

மதுரை யணிந்திருக்கும் மருந்துபொடி வாசனைகள் 

மல்லிகைப்பூ செண்பகப்பூ வாய்த்தஇரு வாட்சிமுல்லை 

வல்லத்துப் புனுகு வடமதுரைச் சவ்வாது            1045





மதுரை அணிந்திருக்கும் மருந்துப் பொடிவாசம் 

மங்கை படுத்திருக்கும் மாளிகையே சுற்றுதுகாண் 

பள்ளிகொண்டு தானிருக்கும் பைங்கிளியா எப்போது 

சுற்றி வளைந்ததுகாண் சூறா வளிப்போலே 

மருந்துப் பொடிவாசம் மங்கையரைத் தானெழுப்ப          1050 



இந்தப் பொடிவாசம் ஏதுகாண் என்றுசொல்லி 

காலமே கண்ட கட்டழகன் வந்தானோ 

மத்தியானம் கண்ட மன்னவனும்  வந்தானோ  

பார்த்து மிகப்போன பாதகனும் வந்தானோ 

ஆரென்று சொல்லி அறிந்துவர வேண்டுமென்று         1055 



பஞ்சணை மெத்தைவிட்டுப் பைங்கிளியு மப்போது 

மாணிக்கப் பொற்கதவை வகையுடனே தாழ்திறந்து 

மாளிகையை விட்டு மங்கையரும் வெளியில்வந்து 

பார்க்கு மளவில் பாதகனுந் தென்மதுரை 

உல்லாச மாக ஒயிலழகன் நிற்கையிலே          1060



 கண்டுமந்த மங்கையரும் கால்கள் தடுமாறி 

மன்னவனைத் தான்பார்த்து மங்கையரும் போய்விழுந்தாள் 

துள்ளுகுட்டி வீரையனும் துரைசாமி அப்போது 

மாணிக்கக் கையாலே மங்கையரைத் தானெடுத்து 

மாளிகையு னுட்புகுந்து மாணிக்க  மெத்தையின்மேல்            1060 



வைத்துமந்தப் பைங்கிளியை வாய்த்ததொரு வீரையனும் 

கற்பூர மையெடுத்துக் கன்னியர்க்குத் தானுமிட்டு 

அந்தச் சணமே ஆனதொரு பெண்மயிலாள் 

மயக்கந் தெளிந்து வாரி யெழுந்திருந்து 

மன்னர் முகம்பார்த்து மங்கையரு மேதுசொல்வாள்         1070



வாருங்காள் ராசாவே ஒருவார்த்தை சொலக்கேண்மின் 

ஆரென்று சொல்லி அன்பாகத் தான்பார்த்தேன் 

கடைக்கண்ணால் பார்த்துக் கதித்து நடந்தீரே 

கண்காட்டி நீர்நடக்கக் காயம்பட்ட மானதுபோல் 

ஊணின்றித் தவித்து உலாவியே நானிருந்தேன்       1075 



அன்னமு முண்ணாமல் அடைக்கா யருந்தாமல் 

மையல் கொண்டுநான் மணிமெத்தை மேல்படுத்தேன் 

இப்படி நானிருக்க ஏற்றதொரு வாசனைகள் 

கலந்துதான் தூங்கையிலே கண்மயக்கந் தானாகி 

எப்பவரு வீரென்று ஏங்கி யிருந்தேன்நான்          1080 



என்றுசொல்லி மங்கையரும் ஏற்றமுள்ள வீரையர்க்கு 

மன்மதப் பாணம் மார்புருகிப் போகுதங்கே 

கட்டி யணைத்துக் கனிவாய் முத்தமிட்டு 

அடைக்காயும் வெற்றிலையும் அன்பாகத் தான்கொடுத்துச் 

சிரித்து விளையாடித் தேன்மொழியைத் தான்சேர்ந்தார்          1085



தீராத ஆவலெல்லாம் தீர்ந்து தெளிந்தபின்பு 

மங்கையரு மப்போது மகிழ்ச்சியுட னெழுந்திருந்து 

வீரையர்க்குத் தானும் வேண்டுமென்ற பலகாரம் 

[39]உக்கிராணம் தான்திறந்து ஓடைமலர்க் கண்ணாளும் 

அதிரசமுந் தேன்குழலும் ஆன [40] சுகிவடையும்             1090



முருக்குப் பணியாரம் மோதகமுந் தானெடுத்துப் 

பொரிகடலை சிறுபயறு போதவே தானெடுத்துச் 

[41]கச்சாயம் தோசை கடலைப்பொரி யெள்ளுருண்டை 

தீவுச் சரக்கு தேசத்துச் சாராயம் 

ஐநூறு சீசா அடவுடனே தானெடுத்து               1095



அத்தனையுங் கொடுத்து ஆண்டவர்க்கு அப்போது 

இத்தனை நேரம் இளைப்புடனே தானிருந்தீர் 

பசியாறு மென்றுசொல்லிப் பைங்கிளியுந் தான்கொடுத்தாள் 

தென்மதுரை தானும் தின்று பசியாறி 

ஐநூறு சீசா ஆனதொரு சாராயம்            1100 



அண்ணாக்க விட்டான்காண் ஆணிமுத்து வீரையனும் 

புகைச்சுருட்டுப் பற்றவைத்துப் பொன்னணங்குத் தான்கொடுத்தாள் 

புகைச்சுருட்டுத் தான்வாங்கி பொறுமையுடன் தான்குடித்தான் 

அடைக்காயும் [42] வெள்ளிலையும் அன்புடன் தான்வாங்கி 

வாங்கியே தென்மதுரை வகையாகத் தானருந்தி           1105 



மங்கையர்மே லாசைகொண்டு மணிமெத்தை மேல்படுத்து 

இவரிரெண்டு பேரும் யிதமாகத் தான்படுத்து 



----------

[39]. உக்கிராணம் - களஞ்சியம் பண்டகசாலை           [40]. சுகி - இனிப்புப் 

[41].கச்சாயம் ஒரு வகைப் பணிகாரம் - பணிகாரவகை 

[42]. வெள்ளிலை வெற்றிலை 

------------



மன்னவருந் தேன்மொழியும் மகிழ்ச்சியுடன் தானிணைந்து 

ஆசையெல்லாம் தீர அணைந்து விளையாடி 

வீரையனு மப்போது மெல்ல எழுந்திருந்து         1110 



வாருமடி பெண்மயிலே வார்த்தைசொல்லக் கேளுமடி 

சொல்லென்று தானும் துயிலாடை யெடுத்துடுத்திக் 

கேட்டாளே அப்போது கிளிமொழியாள் எம்பெருமாள் 

அப்போது சொல்லுகிறார் ஆண்டவனும் தென்மதுரை 

பெண்ணமுதே நானும் போறேன்டி அரண்மனைக்கு          1115



என்று சொல்லி வீரையனும் ஏந்திழையைக் கேட்கலுற்றார். 

மங்கையரும் தானும் மன்னன் முகம்பார்த்து 

என்று வருவீர்கள் எத்தனை நாள் செல்லுமென்றாள் 

மாத மொருக்க வருவனடி தப்பாமல் 

என்று சொல்லி வீரையனும் இதமாகத் தானுரைத்தார்        1120 



மங்கையர்க்குத் திடஞ் சொல்லி மதுரை மகாமுனியும் 

[43]  சுத்தாந்தச் சுவரேறி துருசாய்க் குதிச்சாராம் 

உல்லாசக் காரன் ஒயிலழகன் தென்மதுரை 

ஆணிமுத்து வீரையனும் அசைந்து நடைநடந்து 

வாரான்காண் பொம்மி வர்ணமணி மாளிகைக்கு        1125 



வீரையனு மப்போ விடுதிவந்து சேர்ந்தானாம் 

கட்டாத காளையைத்தான் கண்டாளே பொம்மியரும் 

பொம்மியருங் கண்டு பொங்கியே கோபங்கொண்டு 



அழுதசத்தம் தான்கேட்டு ஆரணங்கு பொம்மியரும் 

ஆரென்று சொல்லி அன்னம்போ லோடிவந்து          1130



வீரையன் தான்பார்த்து வேல்பொருதுங் கண்ணாளும் 

கல்லான மேனிக்குக் கலக்கமில்லை யென்றிருந்தேன் 

தங்கத்திரு மேனிக்குத் தாழ்வில்லை என்றிருந்தேன் 

பூலோக முள்ளமட்டும் பொங்கமுடன் வாழ்வமென்று 

எழுத்தை யறியாமல் எண்ணினனே கோடிசிந்தை        1135 



தகப்பனை நானிழந்து தாயரைத் தான்பிரிந்து 

மனுசரையும் விட்டு மகிழ்ச்சியுடன் உன்பிறகே 

நம்பிவந்தே னுன்பிறகே நட்டாற்றில் விட்டாயே 

என்றுசொல்லி கோதையரும் ஏங்கியே தானழுதாள். 

ஆண்டவனே சுவாமி அசடுவந்த வகையேது           1140



தங்கத்திரு மேனியிலே தழும்புவந்த வாறேது 

மன்னவனே உன்னை வழிமறிப்பார் தானுமுண்டோ 

மட்டற்ற கோபத்தை மனதி லடைக்கின்றீர் 

ஆண்மையும் புசபலமும் அடக்கினீர் நெஞ்சகத்தில் 

கல்லான தூணைக் கரையான் அரித்ததோ          1145 



இரும்பான தூணை ஈவந்து மொய்த்ததேன் 

எங்கேயோ வானம் இடிக்குது என்றிருந்தேன் 

காலடியில் செம்மான் கதறி விழுந்ததிங்கே 

[44] சத்துராதி யென்று சற்று மறியேனே 

வஞ்சனைக் காரனென்று வகையொன்று நானறியேன்         1150



என்றுசொல்லித் தானும் எண்ணி யழுகலுற்றாள் 

தண்ணி வெறிக்காரன் தனஞ்சயனு மப்போது 

இத்தனைக்கு நீசலித்தாய் ஏந்திழையே பொம்மியென்று 



வாரி எடுத்து மார்போட தானணைத்துத் 

தெருவீதி போனதில்லை தேன்மொழியைக் கண்டதில்லை        1155 



உன்னைவிட்டு நானும் ஒருத்தர்முகம் பார்த்ததில்லை 

என்மேலே சந்தேகம் எண்ணி நினைக்காதே 

பைங்கிளியே நானும் பரவசமாய்ச் சொன்னேண்டி 

என்றுசொல்லி வீரையனும் ஏந்திழையை மனந்தேற்றி 

உண்டு பசியாறி உத்தமனார் வீரையனும்            1160



அந்தநாள் சென்று மத்தநாள் வீரையனும்            

ஆசார வாசல்விட்டு அரண்மனைக்குத் தானடந்தார் 

விசையரெங்க சொக்கலிங்கம் வேந்தன்துரை ராசாவும் 

தரிசனங் கொடுத்துத் திகைத்திருக்கும் வேளையிலே 

மன்னர்துரை ராசருக்கு மதுரையிலே தானிருந்து         1165 



வெள்ளித் தடிக்காரர் விருசாக ஓலைகொண்டு 

துருசாக ஓலைக்கொண்டு தூதுவர்கள் ஓடிவந்தார் 

ஆசார வாசல்வந்து அடவுடனே கைதொழுது 

கச்சித் திருமலையன் காரணமா யெழுதிவிட்ட 

[45] உத்தரமுங் கொண்டுவந்து ஒப்பமுடன் முன்வைத்து           1170 



 வைத்ததொரு உத்தரத்தை வாகுடனே தானெடுத்து 

விசையரெங்க சொக்கலிங்கம் வேந்தன்துரை ராசாவும் 

வாசித்துப் பாருமென்று வகையுடனே சொன்னாராம் 

காரியக் காரர் கணக்கெழுதும் பிள்ளைகளே 

கோட்டைக் குறிக்கார கொத்தளத்துச் சேவுகரே             1175 



[46]கெஷ்த்திக் குறிக்கார கிருஷ்ணப்ப நாயக்கரே 

ஆயிரம்பொன் சேர்வை ஆணிமுத்து வீரையனே 

எல்லோரும் கேளுங்கள் அடவாகத் தானிருந்து 

விசையரங்க சொக்கலிங்க வேந்தன்துரை ராசாவும் 

மதுரையிலே தானிருந்து வந்ததொரு சேதிதன்னைச்         1180 



சேர்வை தானிருந்து சேர்ந்த சபை நடுவே 




 மதுரைச்சிறப்பு
 



மதுரை இருகாதம் வாழ்மதுரை முக்காதம் 

வைகை நதியும் வற்றாத பொய்கைகளாம் 

சொக்கருட சன்னதியாம் சொர்ணமணிக் கோபுரமாம் 

அங்கையற்கண் சன்னதியாம் அசையாத் திருமதிலாம்   1185



மீனாட்சி சன்னதியும் வெண்முத்தால் கோபுரமாம் 

சுற்று மதிலும் சூழ்ந்தநிலைக் கோபுரமும் 

புஷ்ப வனமும் பொற்றா மரைக்குளமும் 

வண்டியூர்த் தெப்பக்குளம் வற்றாத ஊருணியும் 

இப்படித் தானிருக்கும் எண்ணமற்ற ராச்சியத்தில்        1190 




 கள்வர் தொல்லை
 



தன்னரசு நாட்டும் தனிக்காட்டுக் கள்ளரெல்லாம் 

நாட்டிலுள்ள கள்ளரெல்லாம் நன்றாய்க் கூட்டமிட்டு 

அழகருட கோவிலுக்கு ஆரொருவர் வந்தாலும் 

-------

[43]. சுத்தாந்தம் - அரசன்தேவியில்லம் 

[44].  சத்துராதி-பகைவன் 

[45]. உத்தரம் -மறுமொழி,எதிர்மொழி 

[46].      ? 

----------



தாலிபறி சீலைபறி தான்பிடுங்கிப் போறதுவும் 

ஆம்பிளையைக் கண்டால் ஆனதலைக் கொயிறதும்       1195 



மதுரையுட வீதி வடக்குநல்ல வாசல்மட்டும் 

தனியொருவர் வந்தால் தலைக்கொய்து போறதுவும் 

கண்ட விடமெல்லாம் கள்ளரு பத்திரியம் 

உழவு நடவுமில்லை உபத்திரத்து னாலேயிப்போ 

கொல்லரிடம் பொன்முடிப்புக் கொடுக்கப் பயமாச்சு            1200



இப்படிக் கள்ளர் இசவுபண்ணி வாரதுவும் 

யென்றுசொல்லி நாயக்கர் எழுதிவிட்டா ரென்றுசொல்லி 

விசையரங்க சொக்கலிங்க வேந்தன்துரை தானுரைக்க 

எல்லோருங் கேட்டு ஆகட்டு மென்றுசொல்லி 

ராசர் முகம்பார்த்து நன்றா யெடுத்துரைப்பார்        1205 



தன்னரசு நாட்டுத் தனிக்காட்டுக் கள்ளரையும் 

வெட்டிக் கெலிக்க வேந்தரா லாகாது 

ஒருத்தரால் முடியாது உள்ளபடி சொல்லுகிறேன் 

ஆயிரம்பொன் சேர்வை ஆணிமுத்து வீரையனை 

சேனைகள் கூட்டித் தெற்கே அனுப்பிவைத்தால்          1210 



கள்ளர்பற்று நாட்டைக் கருவறுப்பான் தென்மதுரை 

சீக்கிரமாய்த் தான்வருவான் தெள்ளிமைக் காரனவன் 

என்றுசொல்லி எல்லோரும் இதமாகத் தானுரைத்தார்




 மதுரைவீரன் கள்ளர்களை அடக்க மதுரைச்செல்லல் 
 



அந்தநல்ல சேதி அடவுடனே தான் கேட்டு 

விசையரங்க சொக்கலிங்க வேந்தன்துரை தான்கேட்டு       1215 



வீரையனைத் தானழைத்து வெகுமதியுந் தான்கொடுத்துப் 

பதினெட்டு மேளம் பாங்குடனே தான்முழங்க விடைகொடுத்தார். 

போய்வாரு மென்றுசொல்லி போற்றி 

அடைக்காயும் வெற்றிலையும் அடவாகத் தான்கொடுத்து 

அத்தனை வெகுமதியும் அடவாகத் தான்வாங்கி        1220



அனுக்கிரகம் பெற்று ஆணிமுத்து வீரையனும் 

பாங்கான வீரையனும் பல்லக்கு மேலேறி 

ஏறினார் பல்லக்கு எண்ணமற்ற சேனையுடன் 

பொம்மியர் மனைக்குப் பொங்கமுடன் வாராராம் 

கன்னியரும் பார்த்து கண்பிரிய முண்டாகி         1225 



பூரித்துப் பொம்மி பொங்கமுடன் வீற்றிருந்தாள் 

ஆணிமுத்து வீரையனும் அரண்மனைக்கு வந்திறங்கிக் 

கோதி மயிரைக் குளிரச் சினுக்கறுத்து 

செங்கமலக் கையினால் சீக்கிரமாய் மயிர்முடித்துச் 

சீரான நெற்றியிலே சிவசிவா வென்றுசொல்லி           1230



அணிந்தான்காண் வெண்ணீறு ஆணிமுத்து வீரையனும் 

கந்தபொடி கஸ்தூரி கீறினான் தன்மார்பில் 

[47] கட்டுவர்க்கம் தானணிந்து கனத்த பணிபூண்டு 

சாப்பிட் டிளைப்பாறிச் சாமிமுத்து வீரையனும் 

பாக்கிலைகள் தின்று பறந்து விளையாடி     1235 



வாருமடி பெண்ணேஓர் வார்த்தைசொல்லக் கேளுமடி 

மதுரையிலே கள்ளர்வந்து வெகுலூட்டி செய்கின்றார் 

என்று சொல்லி நாயக்கர் யிதமுடனே யெனையழைத்துப் 

பல்லக்கு வெகுமதியும் பரிவுடனே தான்கொடுத்துப் 

போய்வாரு மென்றுசொல்லிப் போற்றி விடைகொடுத்து       1240



ஆகையினாலே ஆரணங்கே நீர்தானும் 

பயணம் புறப்பட வேணுமடி பைங்கிளியே 

என்றுசொல்லி வீரையனும் எழுந்திருந்தான் அந்நேரம் 

பொம்மியருந் தானும் பிரியமுடன் வெளிவந்து 

அனையோர்க்கும் பயணஞ்சொல்லி ஆணிமுத்து வீரையனும்         1245



ஏறினார் குதிரை எடுத்தார் நெடுங்குடையைப் 

[48]பரிக்கு நகுலனைப்போல் பாய்ந்தாராம் தென்மதுரை 

ஐயா யிரஞ்சேனை அடவாகக் கூட்டமிட்டு 

மதுரைத் திசைநோக்கி மங்கம்மா சாலைவழி 

நடந்தான்காண் தென்மதுரை நாலு திசையதிர            1250 



ஆனைமேல் பேரிகை அதிர்ந்து முழங்கிவரக் 

குதிரைமேல் டங்கா கூடத் தொடர்ந்துவரத் 

தம்பட்டங் கொம்பு தவிலோசை தான்முழங்கப் 

புல்லங் குழலூத பேரிகை கொட்டிவர 

நாத சுரமேளம் நாட்டியங்க ளாடிவரப்            1255 



பட்டுக் குடைகள் பக்கமே சூழ்ந்துவர 

பஞ்சவர்ண டால்விருது பாவாடை வீசிவர 

புண்ணியனார் வீரையர்க்கு பூச்சக்கரக் குடைநிழற்ற 

வெண்சா மரைவீச வேதியர்கள் பாடிவர 

இருபுறமுங் கவரி இதமுடனே வீசிவரக்            1260



கட்டியங்கள் கூறக் கவிவாணர் பாடிவரப் 

பட்டுடனே ராசாக்கள் பரிவுடனே கூறிவர 

நடந்தான்காண் தென்மதுரை நாட்டமுடன் 

பூமி யதிரப் பூலோகம் தத்தளிக்கச் வீரையனும் 

சேனை வருகிறது செந்தூள் பறக்குதய்யா          1265 



துள்ளுக்குட்டி வீரையனும் மணப்பாறை வீதியிலே 

கூடாரந் தானடித்துப் பொம்மியரும் வீரையனும் 

மணப்பாறை துறைகண் பானைசட்டி எரிதுரும்பு 

பாங்குடனே தானமத்தி (பக்குவமாய்த் தான்சமைத்து) 

ஆனதொரு சேனைக்கு ஆகுமென்ற தளவாடம்       1270



பால் தயிருநெய் பாங்குடனே (தான்சேர்த்து) 

வீரையர்க்கும் பொம்மியர்க்கும் விருந்து சமைத்தார்கள் 

பயபத்தி யாகப் பாங்குடனே காத்திருந்தார் 

கங்குல் விடிந்து கதிரோ [49](னும் வந்துதித்தான்) 

பயணமென்று சொல்(லிப் பாரசின்ன மூதலுற்றார்)         1275 



ஆனைமேல் பேரிகை (அதிர்ந்து முழங்கிவர) 

குதிரைமேல் நகார் கூட முழங்கிவர 



ஓட்டகம்மேல் பேரிகை ( .......  ............ )

[50] (.......... ............... ..................) 

கூடாரம் தான் பிடுங்கிக் கொள்ளைகொண்ட வீரையனும்            1280



தென்திசையை நோக்கிச் சீக்கிரமாய் வருகையிலே 

வீரையன் சேனைதளம் வெகுண்டு வருகுதென்று 

தோரா துலக்கையனும் தும்பிக்கைப் பூச்சியனும் 

இவரிரண்டு துரைமாரும் ஏற்றதொரு ராணுவமும்         1285 



மாம்பூண்டிச் சாலையிலே வந்து எதிராக 

திகட்டுநல்ல பாகும் சாலுவையு முன்வைத்து 

வீரையனும் முன்பாக விதமுடனே முன்வைத்து 

இருவருங் [51] கைகுவித்து எதிராக நின்றார்கள் 

வாருங்கள் என்றுசொல்லி வரிசையுடன் தானழைத்துச்       1290 



சேனைபடை நீங்கள் சீக்கிரமாய்ப் போயெறங்கச் 

சமையலுக்கு நல்ல சௌக்கியமெங் கேயென்றார் 

இவரிரண்டு துரைமாரும் இதமாகத் தான்கேட்டு 

அய்யாவே சுவாமி அறிந்தமட்டுஞ் சொல்லுகிறேன் 

துவரங் குறிச்சிக்குத் துருசாகப் போய்ச்சேர்ந்தால்          1295 



தண்ணீர்ச் செளக்கியமும் சாலை நல்ல தோப்புகளும் 

பேட்டைநல்ல சாவடியும் பெரிய கடைத்தெருவும் 

ஊருக்கு மேற்கே உசந்தக் [52] கிராய் மேடு 

பாளையமுந் தானிறங்க, பந்தியிட இடமுண்டு 

என்றுசொல்லி நாயக்கன் ஏற்றமுடன் தானுரைத்தான்         1300 

-----------

[47]. கட்டுவர்க்கம் - பலவீத உடை 

[48]. பறிக்கு நல்குலனேப்போல் ஏன்றுள்ளது 

[49]. இவ்வரியிலிருந்து ஐந்துவரிகளில் அடைப்புக்குள் கொடுக்கப்பட்டுள்ள 

சொற்கள் சுவடியில் இல்லை (முறிந்துள்ளது) 

[50]. சுவடியில் வரியில்லை 

[51]. கைமுகஞ்சு என்றுள்ளது          [52]. கிராய் - புறகாடு; கருஞ்சேற்று நிலம் 

------------



நல்லதென்று சொல்லி நடந்தான்காண் வீரையனும் 

பாளையப் பட்டார் பாதை கொண்டு முன்னடக்கத் 

தீர்க்கமுள்ள வீரையனும் சேனைப் படைத்தளமும் 

துவரங் குறிச்சிக்குத் துருசாகப் போய்ச்சேர்ந்தார் 

ஊருக்கு மேற்கே உசந்தக் கிராய்மேட்டில்          1305



அனுமந்த கூடாரம் அடவாகத் தானாட்டி 

வானமுட்டக் கூடாரம் வகையுடனே தானாட்டிச் 

கோட்டைச் சலாதியிட்டுக் கொள்ளைகொண்ட ராசாவும் 

விரிந்தநல் கூடரத்தில் வீற்றிருந்தார் தென்மதுரை 

சேனைப் படையுடனே தீரன் கொலுவிருந்தார்        1310



கார்வண்ணன் தென்மதுரை கட்டழகன் கொலுவிருந்தான் 

பூச்சிய நாயக்கன் பொறுமையுடன் ஓடிவந்து 

ஒசத்தியுள்ள பாகுகளும் உண்மையாய்க் கொண்டுவந்து 

ஒடுங்கியே முன்வைத்து ராசாவும் கைதொழுதார் 

கட்டாணி முத்துக் காரழகன் தான்பார்த்து              1315 



வாருங்காள் என்றுசொல்லி வரிசையுடன் தானழைத்து 

அப்போது பூச்சியனும் ஆனபடை சேனைக்கெலாம் 

சொல்லுமென்ற சாமான் சீக்கிரமாய் தான்கொடுத்து 

விருந்து சமைத்தார்கள் வீரையர்க்கும் பொம்மியர்க்கும் 

பாங்கான வீரையர்க்குப் படிச்செலவு தான்கொடுத்து         1320 



காரழகன் கொலுவில்முன் கருத்தாகத் தானிருந்து 

ஆசிராய் காத்திருந்தான் ஆனதொரு பூச்சியனும் 

சாப்பிட் டிளைப்பாறித் தங்கமுத்து வீரையனும் 

பாக்கிலைகள் தின்று பாங்காக வீற்றிருந்தார் 

அந்தநாள் சென்று அலைகதிரோன் வந்துதித்தான்         1325 



காலமே எழுந்திருந்து காலுமுகஞ் சுத்திபண்ணி 

வண்டத் துலுக்கனைப்போல் வடிவுள்ள பாகைகட்டி 

அங்கி நிசாறுதொட்டு அடவுடனே கச்சைகட்டி 

பதினெட்டு ஆயுதமும் பாங்குடனே தானணிந்து 

கூடாரம் தான் பிடுங்கிக் கொள்ளைகொண்ட வீரையனும்         1330 



பாளையங் கூச்சிபண்ணி பாங்கான தென்மதுரை 

ஏறினார் குதிரை எடுத்தார் பெரியகத்தி 

நடவு நடவுமென்று நட்டபேரி தான்முழங்க 

துவரங் குறிச்சிவிட்டுத் துருசாகத் தான்நடந்தார் 

வீரன் சேனைதளம் வேகமாய் வருகுதய்யா            1335



நத்தத்து லிங்கயனும் நலமுடனே தான்பார்த்து 

ஆசீராய் காத்திருந்தான் ஆனதொரு லிங்கயனும் 

அந்தநாள் சென்று அலைகதிரோன் வந்துதித்தான் 

[53]மத்தாநாள் காலமே மன்ன னெழுந்திருந்து 

மதுரையை நோக்கி வரிசையுடன் நடக்கலுற்றார்              1340 



ஆனைபடை சேனைகளும் [54]அதிர்த்தியாய் வாரார்கள் 

வைகைக் கரையோரம் வந்தடித்தார் கூடாரம் 

அடித்தார்கள் கூடாரம் ஆன திசையதிரச் 

சிங்கமுகக் கூடாரம் சீராகத் தானடித்தார் 



மாணிக்கக் கூடாரம் மானமுட்டத் தானடித்தார் 

கோட்டை [55]சலாதியிட்டுக் கொள்ளைகொண்ட வீரையனும் 

விடுதியிலே தானும் வீற்றிருந்தார் தென்மதுரை 

கொத்தளத்து மேலிருந்து கோட்டைத் தலையாரி 

திட்டனவே யோடிவந்து திருமலைநா யக்கர்முன்னே 

சிந்துகண்டு தெண்டனிட்டு வகையுடனே சொல்லலுற்றார்           1350



வடக்கே யிருந்து வருகுதய்யா சேனைதளம் 

குதிரைப் படையும் கொள்ளைகொண்ட ராணுவமும் 

ஆனைப்படை சேனைதளம் அன்பாகத் தானும்வந்து 

வைகைக் கரையோரம் வந்தடித்தார் கூடாரம் 

மாதானப் படையோ மறுமன்னர் தன்படையோ              1355 



ஆரோ தெரியாது அடியேன்நான் கண்டுவந்தேன் 

என்றுசொல்லித் தானுரைத்தான் இதமாக ராசர்முன்னே 

திருமலை நாயக்கர் சேதி தனைக்கேட்டுச் 

சிங்காதனம் விட்டுச் சீக்கிரமாய்த் தான்குதித்து 

உப்பரிகை மேலே உயரவே தானேறிப்            1360



பார்த்தானாம் வடக்குமுகம் பார்த்துமந்த சேனையைத்தான் 

கண்டு நெடுநேரம் கலங்கியே ராசர்மன்னன் 

யாரென்றா லென்ன ஆகட்டும் என்றுசொல்லி 

அரிக்காரப் பிராமணரை அன்பாகத் தானழைத்து 

வரண்டு பேரையும் இதமாகத் தானழைத்து             1365 



யாரென்று சொல்லி அறிந்துமெள்ள வாருமென்று 

அந்நேரம் தானும் [56]அரிக்காரர் தானோடி 

வைகை நதிகடந்து வந்துமெள்ள பாளையத்தில் 

வேதிய ரிருவரையும் மேட்டிலே தான்மரித்தார் 

யாரென்று சொல்லி அப்போது தான்கேட்டார்              1370 



நாயக்கர் அனுப்பிவைக்க நாங்கள்வந்தோ மென்றுசொன்னார் 

அந்த மொழிகேட்டு ஆனதொரு [57] மேட்டாளர்

எஜமானுக் கிருக்கையிட்டு இப்பவே நான்வாறேன் 

வாறே னென்றுசொல்லி மன்னனுக் குரைத்திடவே 

மன்னன்துரை வீரையனும் வந்ததொரு சேவுகனே          1375



அட்டியில் லாமல் அழைத்துவா வென்றுரைத்தார் 

அப்போது மேட்டாள் அடவாக ஒடிவந்து 

உம்மை வரும்படியாய் உத்தாரம் தான்கொடுத்தார் 

எசமானன் கூடாரம் எங்கென்று தான்கேட்டார் 

மத்தியிலே தானிருக்கும் மாணிக்கக் கூடாரம்            1380



என்றுசொல்லித் தானும் ஏற்றமுடன் தானுரைத்தார் 

நல்லதென்று சொல்லி நாட்டமுடன் வேதியர்கள் 

மேடுங் கடந்து வேகமுட னந்தநொடி வந்துகண்டு 

வீரையன் கொலுவிருக்கும் விடுதிமெல்ல 

இவரிரண்டு பேரும் ஏற்றமுடன் கைதொழுதார்            1385 



கூடவே கைதொழுதார் குணமுள்ள தென்மதுரை 

எங்கேவந் தீர்களென்று ஏற்றமுடன் தான்கேட்டார் 

திருமலை நாயக்கன் தீர்க்கமுடன் தான்போய் 

ஆரென்று சொல்லி அறிந்துவரச் சொன்னார்காண் 

என்றுசொல்லித் தானும் இருவரும் தானுரைத்தார்        1390 



வேதியரைத் தான்பார்த்து வீரையனு மப்போது 

விசையரெங்க சொக்கலிங்கம் வேந்தரும் தானழைத்து 

மதுரைக்குப் போய் வன்மையுடன் கள்ளரைத்தான் 

மட்டடக்கி வாருமென்று வரிசையுடன் அனுப்பிவைத்தார் 

ஆகையி னாலே அடவுடனே வந்தமென்றார்           1395



நா யக்கர் தான்கொடுத்த நலமான  [58]உத்தாரம் 

எடுத்துமவர் கைக்கொடுத்தார் ஏற்றமுள்ள வீரையனும் 

வாங்கியே அரிக்காரர் வகையுடனே தான்நடந்தார் 

திருமலை நா யக்கர் முன்னே உத்தாரம்

கொண்டுவந்து கைகொடுத்துக் குணமாகக் கைதொழுதார்              1400            



வாசித்துப் பார்த்து மகிழ்ச்சியுடன் நாயக்கரும் 

வடக்குநல்ல வாசலிலே வகையுடனே செப்பனிட்டார் 

விடுதி யலங்கரித்தார் வீரையர்க்குத் தானுமப்போ 

அன்னசத் திரசெட்டி அரண்மனையைத் தானமத்தி 

இத்தனையும் தானமத்தி ஏற்றமுள்ள வீரையர்க்கு       1405 



வாசல் பிரதானி [59] வரிசையுள்ள சாமயனும் 

ஆனைபடை சேனைதளம் அன்பாகக் கூட்டமிட்டு 

எழுதிகொண்டு நீயும் இன்பமுடன் தான்போய் 

ஆணிமுத்து வீரையனை அன்பாகத் தான்போய் 

அழைத்துமே வாருமென்று அன்பாய் விடைகொடுத்தார்         1410 



எழுந்திருந்து சாமயனும் ஏறினார் குதிரையின்மேல் 

குதிரை நடக்கக் கோடிதளம் பின்தொடரப் 

பதினெட்டு மேள வாத்தியங்கள் தான்முழங்க 

வெள்ளை விசிறி விதமுடனே தான் நடந்தார் 

அடித்தானாம் பேரிகை அண்டரண்டம் தானதிர          1415 



வீரைய் னுமப்போ வேகமுடன் தானெழுந்து 

ஏறினார் யானை எடுத்தார் நெடுங்குடையைக் 

காளைசின்ன மூத கவரி பரிமாற 

எக்காள மூத இடிவான மேயதிர 

நாகசின்ன மூத நாட்டியங்க ளாடிவர            1420 



கட்டியங்கள் கூறக் கவிவாணர் பாடிவரப் 

பஞ்சவர்ண டால்விருது பக்கமே சூழ்ந்துவர 

வைகைக் கரைவிட்டு வருகிறார் வீரையனும் 

சாமயன் சேனைதளம் சதுராக முன்வந்து 

வாருமென்று சொல்லி வகையுடனே தானழைத்து        1425



இருவர் படையும் யெண்ணற்ற காலாளும் 

அதட்டி நடந்தார்கள் அன்பான சேனைதளம் 

பூமி யதிரப் பூலோகம் தத்தளிக்க 

பட்டணத்தி லுள்ள பரிசனங்க ளத்தினையும் 

மச்சேறிப் பார்ப்பாரும் மதிலேறிப் பார்ப்பாரும் 1430 



குட்டிச் சுவரேறிக் குதிச்சோடி பார்ப்பாரும் 

வீதியி லுள்ளசனம் வேடிக்கை பார்ப்பாரும் 

மதுரைத்தெரு வீதிவிட்டு வடக்குநல் வாசலிலே 

மயங்காமல் வீரையனும் வரிசையுடன் கூடாரம் 

அடித்தான்காண் கூடாரம் அண்டமெல்லாந் தானதிரத்          1435 



திருமலை நாயக்கா செண்ப (க) மணி மாளிகைக்குப் 

பொம்மியரைத் தானும்வைத்து பெர்றுமையுள்ள வீரையனும் 

பாங்கான வீரையனும் பல்லக்குத் தானேறி 




 மதுரைவீரன் திருமலை நாயக்கரைச் சந்தித்தல் 
 



திருமலை நாயக்கர் சிறப்பாய்க் கொலுவிருக்கும் 

ஆசார வாசல்முன்னே அன்பாகத் தான்போய்ப்           1440 



பல்லக்கு விட்டிறங்கிப் பாங்கான வீரையனும் 

திருமலை நாயக்கரைத் திறமாகக் கைதொழுதார் 

கூடவே கைதொழுதார் குணமுள்ள கர்த்தாவும் 

வாருமென்று சொல்லி வரிசை யிடங்கொடுத்தார் 

அப்போது வீரையனும் அன்பான வார்த்தைசொன்னார்        1445 



பதினைஞ்சு நாளையிலே பாங்கான கள்ளரைத்தான் 

வெட்டிக் கருவறுத்து விருதுபெற்று வாரனய்யா 

என்றுசொல்லி வீரையனும் ஏற்றமுடன் தானுரைத்தார்.

நாயக்க ரதுகேட்டு நன்றாகத் தான்மகிழ்ந்தார் 

வீரையர்க்குத் தானும் வெகுமதியுந் தான்கொடுத்து          1450 



வண்டநல்ல வீரையனும் வாங்கினார் வெகுமதியை 

அடைக்காயும் வெற்றிலையும் அன்பாகத் தான்கொடுத்து 

அரண்மனைக்குப் போமென்று அனுப்பிவைத்தார் வீரையனை 

வீரையனு மப்போ மெள்ள எழுந்திருந்து 

ஆசார வாசல் அரண்மனையைத் தான்நோக்கி            1455 



ஏறினாா பல்லக்கு எண்ணமற்ற சேனையுடன் 

சீக்கிரமாய்த் தானே சேனையுடன் மெள்ளவந்து 

அரண்மனையில் வந்து அன்பாக வீற்றிருந்தார் 

பாங்கான மூதையர்க்குப் படிச்செலவு தானமர்த்திச் 

சேனைபடை காவலர்க்குச் செல்லுமென்ற திரவியங்கள்          1460 



அடவுடனே கொடுத்துவிட்டார் அன்பான வீரையர்க்கு 

வாங்கியே செலவுபண்ணி வகையுடனே வீற்றிருந்தார் 

அந்த நாள் சென்று அலைகதிரோன் வந்துதித்தார் 

காலமே எழுந்திருந்து கால்முகம் சுத்திபண்ணிப் 

பட்டண மெல்லாம் பாங்குடனே சுற்றிவந்து         1465 



சாப்பிட் டிளைப்பாறிச் சாமிமுத்து வீரையனும் 

[60]சாயரட்ச வேளைக்குத் தங்கதுரை வீரையனும் 

தீவிட்டிச் [61] சலாத்துடனே சீக்கிரமாய்த் தான்போய் 

சொக்கருட சன்னதியில் துருசாகத் தான்போய் 

சீர்பாதம் தன்னைக்கண்டு சேவித்து வருகிறதும்       1470

---------

[53]. மறுநாள்              [54]. அதிரித்தம் - மிகுதி 

[55]. சலாத்தி-திரைச்சீலை 

[56]. நூதன், கட்டியங் கூறுவோன்         [57]. மேட்டினாம்தலைமை 

[58]. உத்திரத்தை என்றுள்ளது        [59]. பிரதானி -அதிகாரன், பொக்கிஷக்காரன் 

[60]. சாயரட்சை-சாயங்காலம்              [61]. சலாத்தி திரைச்சீலை 

-------------



இப்படித் தானும் யிருக்குமந்த வேளையிலே 

தன்னரசு நாட்டு தனிக்காட்டுக் கள்ளரெல்லாம் 

நாட்டிலுள்ள கள்ளரெல்லாம் நலமுடனே கூட்டமிட்டு 

வாள் தடியுஞ் சக்கரமும் வகையுடனே தானெடுத்து 

ஈட்டிக்கோல் தானெடுத்து ஏவலருங் கூட்டமிட்டு        1475 



மதுரைக் கடைவீதி வந்துமெள்ளத் தாம்புகுந்து 

காசுபணம் ரொக்கம் கனமாகக் கொள்ளையிட்டுப் 

பட்டுப் பட்டாவிளிகள் பாங்காகக் கொள்ளையிட்டுப் 

பட்டணத்தி லுள்ள பரிசனங்க ளெல்லோரும் 

கோவென்ற சத்தம் கூக்குரலுந் தானாகிப்            1480 



பட்டணத்துத் தலையாரி பாங்குடனே ஓடிவந்து 

திருமலைநா யக்கரிடம் திறமுடனே சொப்பலுற்றார் 

திருலைநா யக்கர் சேதி தனைக்கேட்டு 

ஆணிமுத்து வீரையனை அன்னேரந் தானழைத்து 

அடைக்காயும் வெள்ளிலையும் அன்பாகத் தான்கொடுத்து      1485 



வெட்டிக் கெலித்து விருதுபெற்று வாருமென்று 

போற்றி விடைகொடுத்துப் போய்வாரு மென்றுரைத்தார் 

நல்லதென்று சொல்லி நளினமுள்ள வீரையனும் 

ஏறினார் குதிரை எண்ணற்ற சேனையுடன் 

சேனைப் படைத்தலைவர் சிறப்புடனே கூட்டமிட்டு        1490 



வடக்குநல்ல வாசல்விட்டு வகையுடனே தான்நடந்தார் 

நலமுடனே வீரையனும் நடந்தார்கா ணம்மானை 

பொல்லாத வீரையனும் பொங்கியே கோபமுடன் 

பட்டாவுருவி [62]பரிஞ்சிமேல் கைபோட்டார் 

கள்ளர் படையில் கருத்துடனே போய்ப்புகுந்து              1495 



பீரங்கிக் கத்தி பெரியகத்தி தானெடுத்து 

வீசினார் கள்ளரையும் வீராதி வீரையனும் 

முன்வீச்சுக் காயிரம்பேர் பின்வீச்சுக் காயிரம்பேர் 

இந்தப் படியாக இறக்கடித்தான் வீரையனும் 

தன்னரசு நாட்டுத் தனிக்காட்டுக் கள்ளரெல்லாம்        1500 



கொக்கரித்துச் சேனைதளம் கோடிபடை தானடந்து 

வாள்தடி சக்கரத்தால் வகையுடனே தானெறிந்தார் 

ஈட்டிக் கோலாலே யெறிந்தார்கள் வீரையனைக் 

கள்ளர் படைபொருது காரணனும் தென்மதுரை 

கண்கள் சிவந்து கடுங்கோபம் தானாகி          1505



[63] ஐவிரலிக் கண்கள்ரெண்டும் செவ்வரளி பூத்ததுபோல் 

வாயா லுதிரம் வலதுகண்ணால் செஞ்சாரல் 

மட்டுக் கடங்காத மதுரா புரிதுரையும் 

வர்குதார் பெரியகத்தி வகையுடனே தானெடுத்துக் 

கொக்குத் திரளிலே ராசாளிப் பாய்ந்தாற்போல்           1510 



பொல்லாத வீரையனும் பொங்கியே வீசலுற்றார் 

கள்ளர் படைகளெல்லாம் கலங்கியே மெய்மறந்து 

காலொடிந்து வீழ்வாரும் கையொடிந்து வீழ்வாரும் 

மெய்யசந்து வீழ்வாரும் விதிவசமே யென்பாரும் 



கள்ளர் படைகளெல்லாம் கருவறுக்க தானுமவர்        1515 



எமதூத னாக இங்கேவந்தா னென்பாரும் 

குத்துயி ரோடே கும்பிட்டு வீழ்வாரும் 

பிள்ளை தனைநினைந்து பெருமூச்சு விடுவாரும் 

இன்று முடிந்ததென்று எண்ணி விழுவாரும் 

ஆதி சிவனுக்கு அபயமென்று வீழ்வாரும்           1520 



ஈட்டிக்கோல் முன்வைத்து எண்ணி யழுவாரும் 

அச்சமத்த நாட்டுக்கு அச்சம்வந்த தென்பாரும் 

கள்ளர்ரெல்லாம் புலம்பி கைகுவித்து வீழ்வாரும் 

தன்னரசு நாட்டுத் தனிக்காட்டுக் கள்ளரெல்லாம் 

கொக்கரித்துச் சேனை கொடிபடை யத்தனையும்        1525 



வளைதடியும் சக்கரமும் வகையுடனே எறிந்தார்கள் 

ஈட்டிக் கோலாலே எறிந்தார்கள் வீரையனை 

கள்ளர் படைபொருத காரணனும் தென்மதுரை 

கண்கள் சிவந்து கடுங்கோபம் தானாகி 

ஐவிரலிக் கண்ணிரெண்டும் செவ்வரளி பூத்ததுபோல்          1530 



வாயா லுதிரம் வலதுகண்ணால் செஞ்சாரல் 

மட்டற்ற கோபமுடன் மதுரா புரித்துரையும் 

வாகுதார் பெரியகத்தி வகையுடனே தானெடுத்துக் 

கொக்குத் திரளிலே ஆளிவந்து பாய்ந்தாற்போல் 

பொல்லாத வீரையனும் பொங்கியே வீசலுற்றார்        1535 



வீரையன் படைபொருத மேலோகத் தேவர்களும் 

தேவதைக ளெல்லோரும் சிறப்புடனே பார்த்திருந்தார் 

அப்போது வீரையர்க்கு அதிகோபம் முண்டாகிக் 

கண்கள் சிவந்து கடுங்கோபந் தானாகி 

ஐவிரலிக் கண்ரெண்டும் செவ்வரளி பூத்ததுபோல்       1540 



கள்ளர்படை யத்தினையும் கருவறுத்துத் தான்குவித்தான் 

துண்டந் துண்டமாகத் துணித்தாராம் முத்தயனும் 

கொல்லி மலைபோலே குமித்தானாம் தென்மதுரை 

ரணகொலுவு தானிருந்து நளினமுள்ள வீரையனும் 

அல்லும் பகலும் அறுபது நாழிகையும்          1545



நாலு திசையதிர நன்றாய்க் கொலுவிருந்தான் 

ரத்தினமணி வீரையனும் ரணகொலுவை விட்டிறங்கி 

மதுரையைத் தான்நோக்கி வண்டத்துரை வீரையனும் 

வெள்ளானை மேலேறி விருதுபெற வாரானாம் 

பதினெட்டு மேளம் வாத்தியங்கள் தான்முழங்கப்        1550 



பஞ்சவர்ண டால்விருது பக்கமே சூழ்ந்துவர 

மதுரைத் திசைநோக்கி வருகிறார் ஆண்டவனும் 

வெள்ளானை மேலேறி விருதுபெற்று வாராராம் 

பதினெட்டு மேளம் வாத்தியங்கள் தான்முழங்க 

வெட்டி விருதுபெற்று வீரையனு வாராராம்          1555 



என்றுசொல்லித் தூதுவர்கள் இதமுடனே ஓடிவந்து 

கச்சித் திருமலையன் கனத்தக் கொலுவுமுன்னே 

திறமான தூதுவர்கள் செப்பலுற்றார் அந்நேரம் 

கச்சித் திருமலையன் காதிலே தான்கேட்டுச் 

சந்தோசப் பட்டு தாதியரைத் தானழைத்து            1560



ஆயிரம்பேர் தாதியர்க்கு மேலான தாதியரே 

தேனாச்சி மீனாட்சி செண்பகப்பூ நாச்சியரே 

ஆனந்த வல்லி அங்கயற்கண் மீனாட்சி 

பச்சை நிறத்தாளே பவளக் கொடியாளே 

கொழுந்தி செவந்தி குங்குமப்பூ மேனியரே          1565 



அங்கயற்கண் மீனாட்சி அம்மனுக் குகந்தவளே 

மாசுபடா பத்தினியாள் மானத்தருந் ததியாள் 

ஆலாத்தி வெள்ளையரே அன்புடனே தானழைத்து 

இந்தப் படிக்கு இயல்வான தாதியரே 

வாருமடி தாதியரே ஒருவார்த்தைக் கேளுமடி            1570 



கள்ளர் பத்துநாடும் கருவறுத்த வீரனுக்கு 

வெட்டி விருதுபெற்று வீரையனும் வாரானாம் 

ஆலாத்தி தானெடுங்கள் அன்புடனே நீங்களும்தான் 

வீரையர்க்கு ஆலாத்தி விதமுடனே தானெடுங்கள் 

வாருங்கள் என்றுசொல்லி வரிசையுடன் அனுப்பிவைத்தார்         1575 



ஆலாத்தி சோடித்தார் அஞ்சுலட்சம் தாதியர்கள் 

முத்தினா லாலாத்தி மூவாயிரங் கோடி 

பவளத்தா லாலாத்தி பதினா யிரங்கோடி 

ஆலாத்தி சோடித்தார் ஐந்நூறு தாதியர்கள் 

ஆணிமுத்து வீரையர்க்கு அன்பாகச் சுற்றினார்கள்          1580 



அஞ்சுலட்சம் தாதியர்க்கு மேலான தாதியரே 

ஆலாத்தி வெள்ளையரை ஆணிமுத்து வீரையனும் 

ஏறிட்டுப் பார்த்தாராம் எண்ணமற்ற காளையரும் 

இருங்காணும் பெண்ணே நீ எங்குதப்பப் போய்றா நீ 

என்றுசொல்லி மதுரை இதமாய் மனதிலெண்ணி         1585 



ஆலாத்திப் பெண்களுடன் ஆணிமுத்து வீரையனும் 

துருசாகத் தான்நடந்தான் துரைசாமி அப்போது 

வருகின்ற சப்பிரமதை வடுகத்துரை தான்பார்த்து 

உப்பரிகை மேலிருந்து உம்மையுடன் பார்த்திருந்தார் 

வண்டத் துரையும் வள்ளாளன் தென்மதுரை          1590 



ஆனையை, விட்டிறங்கி அதிர நடந்துவந்து 

பொம்மியம்மாள் அரண்மனைக்குப் பெருமையுட னேபோய் 

கட்டுவர்க்கம் தான்விளைத்து காரணனு தென்மதுரை 

சலக்கப் புரையிலே தான்போய் நின்றுகொண்டு 

வெந்நீர் கொண்டு வீரையனும் தான்குளித்து              1595 



சாப்பிட் டிளைப்பாறித் தான்படுத்துப் பஞ்சணைமேல் 

மெத்தையின் மேலிருந்து மெள்ள எழுந்திருந்து 

ஆலாத்தி வெள்ளையின்மேல் ஆசைகொண்டு வீரையனும் 

தீராத ஆசைகொண்டு சீக்கிரமாய் எழுந்திருந்து 

கட்டுவர்க்கம் தானணிந்து கனத்த பணிபூண்டு             1600 



பள்ளியறை விட்டுப் பாங்கான முத்தயனும் 

சிலிநல்லி கோட்டைவிட்டுச் சீக்கிரமாய்எ ழுந்திருந்து 

கோட்டை தனிலேறி குதித்தான்காண் அம்மானை. 

உல்லாசக் காரன் ஒயிலழகன் வரும்போது 

அங்கையற்கண் அம்மனுக்கு அடிபணியும் வெள்ளையம்மாள்       1605 



மீனாட்சி சன்னதிக்கு மீனாம்பா வெள்ளையம்மாள் 

தூங்குமஞ் சக்கட்டில் துலங்க அலங்கரித்துப் 

பஞ்சணை மெத்தையின்மேல் படுத்திருக்கும் வேளையிலே 

நினவு தெரியாமல் நித்திரை செய்கையிலே 

வண்டத் துரைச்சாமி வள்ளாளன் தென்மதுரை          1610 



உல்லாச மாக ஒயிலழகன் தென்மதுரை 

விதிப்பயனே அறியாமல் மெல்லியர்மே லாசைகொண்டு 

மதிலேறித் தான்குதித்து மண்டபமுந் தான்கடந்து 

வெள்ளையம்மாள் வாசல் முன்பாக வந்துநின்று 

கள்ளர்வண்டர் போலே காரணனும் தென்மதுரை           1615 



பலுக்கினி வாசல்வழி பாங்குடனே தான்நுழைந்து 

பத்தினியாள் பள்ளிகொண்ட பஞ்சணை மெத்தையின்மேல் 

இருந்து நினைந்தான்காண் ஏற்றமுள்ள வீரையனும் 

 மங்கையரைத் தானெழுப்ப [64]வாயசம் தானுமில்லை 

கன்னியுட தன்னிலவு கண்டறியப் போகாது         1620 



என்றுசொல்லி வீரையனும் இதமுடனே தானினைந்து 

தட்டி யெழுப்பினால் தைய லெழுந்திருப்பாள் 

கூவென்னா வெள்ளையளும் கோவில் பரிசனங்கள் 

வந்து நிரைந்து வழிமறித்துக் கொள்வார்கள் 

என்று பலநினைவாய் எண்ணியே தானினைந்து          1625 



அட்டாலைச் சொக்கர் அங்கையற்கண் மீனாட்சி 

மூவர் துணையென்று மூர்க்கமுள்ள தென்மதுரை 

இங்கொன்று பண்ணினால் ஏற்காது ஈசுபரிக்கு 

என்றுசொல்லி வீரையனும் எழுந்திருந்தா ரந்நேரம் 

தோளிலே போட்டிருந்த துப்பட்டி தனைவிரித்து           1630 



மெள்ள நலியாமல் மெல்லியரைத் தூக்கிவைத்து 

கட்டி யிறுக்கிக் காரணனுந் தென்மதுரை 

தூக்கியே மெள்ள தோள்பாரம் தான்போட்டு 

மாளிகையை விட்டு மண்டபமுந் தான்கடந்து 

கோவில் வாசல் குதித்துமெள்ளத் தானிறங்கிப்           1635 



பொல்லாத வீரையனும் பொறுமையுடன் தான்நடந்தார் 

தானிருக்குங் கோட்டை தாண்டிக் குதிக்கையிலே 

கண்டாரே சேவுகரும் கள்ளனென்று தான்பிடித்து 

ஆரென்று சொல்லி அதட்டியே தான்கேட்கத் 

தங்கதுரை வீரையனும் தனஞ்சயனும் தானுமப்போ          1640 



தோள்பாரம் தான்வாங்கி சுகமுடனே முன்வைத்து 

என்னசொல்லப் போறமென்று ஏங்கி முகம்வாடி 

பத்தினியைக் கொண்டுவந்த பாவம் பலித்ததென்று 

மனதிலே எண்ணி மயங்கியே தானிருந்தார் 

ஒன்றும் தெரியாத ஊமையனே போலிருந்தார்            1645 



பேசத் தெரியாத பேயனே போலிருந்தார் 

அப்போது சேவுகரும் அடவாக ஏதுரைப்பார் 

எந்தவூரடா நீதான் இயல்பாகச் சொல்லுமடா 

உள்ளதைச் சொல்லாட்டி உயிர்த்தூண்டி போட்டிடுவேன் 

வந்த விடமும் வகைவிவரஞ் சொன்னாக்கால்             1650 



வீரையர்க்குச் சொல்லாமல் விட்டிடுவோம் உந்தனைதான் 

இல்லாது போனால் எசமானிடஞ் சொல்லிப் 

பண்ணாத கீர்த்தி பண்ணிவைப்போம் பாதகனே 

என்றுசொல்லித் தானும் இதமுடனே தான்கேட்க 

வாயைத் திறவாமல் மறுவார்த்தை பேசாமல்              1655 



ஒன்றுந் தெரியாத உத்தமனைப் போலிருந்தான் 

சேர்வைக் குறிக்காரர் சேர்ந்ததொரு ராணுவங்கள் 

எல்லோருங் கூடி ஆகட்டு மென்றுசொல்லி 

ஏற்றதொரு வீரையனை எழுப்பினதே ஆனாக்கால் 

வாளுக் கிரையிடுவான் மதுரை மகாமுனியும்           1660 



இப்படிப் பலநினைவு இதமுடனே தானினைந்து 

திருமலைநா யக்கருக்குச் சேதிசொல்லி வாருமென்று 

அனுப்பிவைத்தார் தூதுவரை ஆனதொரு சேவுகரும் 

தூதுவரும் போய் துரைராசர் மன்னவனை 

ஆசார வாசல்நின்று அன்புடனே கூப்பிட்டார்              1665 



திருமலை நாயக்கர் செவியிலே தான்கேட்டு 

யாரடா தூதுவனே அதிசயங்க ளுண்டோதான் 

என்றுசொல்லி நாயக்கர் இதமுடனே தான்கேட்கத் 

தூதுவனு மப்போ துரைராசர் மன்னவர்க்கு 

அய்யாவே சுவாமி அதிசயங்க ளொன்றுமில்லை            1670 



உள்கோட்டை தானிருந்து [65]உம்மையுடன் கன்னமிட்டு 

கோட்டை தனிலேறிக் குதித்துமெள்ள வருகையிலே 

கள்ளனையுங் கண்டு கைப்பிடியாய்த் தான்பிடித்தோம் 

யாரென்று சொல்லி அதட்டியே தான்கேட்டோம் 

வாயைத் திறவாமல் மறுவார்த்தை சொல்லாமல்        1675

-----------

[62]. பரிஞ்சு - வாட்பிடி              [63]. ஐவிரலி - கொவ்வை 

[64].  இச்சக மொழி முதலியவற்றால் பிறரை வீசப்படுத்துதல் 

[65]. உண்மை என்பதனை வழக்காற்றுச்சொல் உம்மை எனக்குறிக்கப் பட்டுள்ளது. 

-------------



ஊமை யனைப்போல உட்கார்ந் திருக்கிறான்  

மதுரை வீரையனுக்கு வகையுடனே தானுரைத்தால் 

வாளுக் கிரையிடுவான் வண்டத் துரைவீரையனும் 

என்று சொல்லிச் சேவுகரும் இதமுடனே எனையழைத்து 

அறிக்கையிட்டு வரச்சொல்லி அனுப்பிவைத்தா ரிப்போது         1680 



நல்லதென்று சொல்லி நாயக்க ரதுகேட்டு 

இன்னேர மேசென்று ஏற்றதொரு கள்ளனைத்தான் 

மாறுகால் மாறுகை வாங்குமென்னு தானுரைத்தார் 

உத்தாரம் பண்ணி (யுடனே அனுப்பிவைத்தார் 

நல்லதென்று சொல்லி நலியாம லோடிவந்து              1685 



தூது வனும்போய்ச் சொல்ல லுற்றாரப்போது 

இந்நேரமே சென்று ஏற்றதொரு கள்ளனைத்தான் 

கால்கை வாங்கக் கட்டளையு மிட்டார்காண் 

என்றுசொல்லித் தானும் இதமுடனே தானுரைத்தார்       

அந்தச் ணமேதான் ஆணிமுத்து வீரையனை 1690 



எண்ணற்ற சேவுகரும் இதமுடனே கீர்த்திபண்ணி 

மாறுகால் மாறுகை வாங்கிவிட்டார் வீரையனை 

வண்டத்துரை வீரையனும் (..) தென்மதுரை 

ஆதி சிவனுக்கு அபயமென்று - தானினைந்து 

இப்படித் தானும் இருக்குமந்த வேளையிலே         1695



கங்குல் விடிந்து கதிரோனும் வந்துதித்தான் 

பொழுது விடிந்தபின்பு 'போய்நல்ல (   ) 

ஆணிமுத்து வீரனென்று எல்லோருந் தானறிந்து 

அய்யோ சிவனேயென்று அறியாமல் செய்தோமே 

வீரைய னென்று விதமுடனே தெரியாமல்           1700 



என்று சொல்லிச்சேவுகரும் இதமுடனே கண்கலங்கிக் 

காலிலே விழுந்து கதறி யழுவாரும் 

ஆரோதா னென்று அறியாமல் செய்துவிட்டோம் 

என்று சொல்லிச் சேவுகரும் இதமுடனே புலம்பலுற்றார் 

பொங்கியே சேவுகரும் புலம்பி யழுகலுற்றார்         1705 



உலையிலிடு மெழுகதுபோல் உள்ளமெல்லாம் தானுருகி 

என்றுசொல்லித் தானும் ஏங்கி யழுகலுற்றாள் 

மன்னவரே என்சாமி வந்தவகை சொல்லுமென்றாள் 

பொம்மியருங் கேட்கப் புண்ணியனும் தென்மதுரை 

வாருமடி பொம்மி வந்தவகை சொல்லுகிறேன்       1710



ஆதிசிவன் பிர்மாவும் அன்பான மாயவரும் 

கூடி எழுதினதைக் குறைப்பாரோ வையகத்தில் 

எழுத்தைத் துடைக்க எவராலும் முடியாது 

பொம்மியரே நானும் பூமியி லிருப்பதில்லை 

மீனாட்சி பொற்பாதம் விருப்பமுடன் சேர்வனடி           1715



[66]அரைச்சணம் நானிருக்க அதிகார மில்லையடி 

என்றுசொல்லி வீரையனும் இதமுடனே தானுரைத்தார் 

ஆரணங்கு பொம்மி அதுசேதி தான்கேட்டு 

மன்னவனே யுன்னைவிட்டு மண்ணி லிருப்பதில்லை 

வருவேன்காண் குணமுள்ள ராசமன்னா        1720 

-------------

[66]. சணம்- நொடிநேரம் 

-------------

என்றுசொல்லி பொம்மி இதமுடனே தான்நடந்தாள் 

வைகை நதியிலே வாள்மயிலாள் ஸ்நானம்பண்ணிக் 

கூந்த லுதறிக் கோடாலி தான்முடிந்து 

கூறை யுடுத்திக் கோலப் பணிபூண்டு 

வாகுசுட்டி கட்டி மயிரால் பிறைமுடித்துக்          1725



காதிலே ஓலையிட்டுக் கழுத்தில் சரமணிந்து 

ஆபரண மெல்லாம் அன்பாகத் தானணிந்து 

சிவசிவா வென்று திருநீறு தானணிந்து 

அரகரா மீனாட்சி அடியாளும் வாறேனம்மா 

சிவசிவா சொக்கலிங்கம் சீர்பாதங் காணவென்று 1730 



அடியாளும் வாறேனய்யா ஆனசொர்க்கம் தரவேணும் 

சாக வரங்கோரிச் சமுத்திரத்தில் தானிருந்து 

இப்படித் தானும் இருக்குமந்த வேளையிலே 

ஆலாத்தி வெள்ளை ஆண்பெண் மங்கையரும் 

வீரையன் முன்வந்து விதமுடனே ஏதுரைப்பாள்         1735 



வாருங்காண் ராசமன்னா ஒருவார்த்தை சொல்லக்கேளும்நீ 

ஆனதிரு மேனிக்கு அசடுவந்து சேர்ந்ததுகாண் 

துன்பம்வந்து நேர்ந்ததென்று துயரப்பட வேண்டாங்காண் 

மன்னவனே யுந்தனுக்கு வரந்தருவாள் மீனாட்சி 

தெய்வமாய் நின்று தேசத்தை ஆள்வீர்காண்        1740 



மீனாட்சி யம்மன் வேண்டிய வரந்தருவாள் 

மதுரை வீரனென்று மண்டலத்தா ரெல்லோரும் 

கொண்டாடிப் பூசையிட்டுக் குணமுடனே கைதொழுவார் 

ஆண்டவனே சுவாமி அடியார்க்குப் புத்திசொல்லும் 

கைதொட்டு நீஎடுக்க என்கற்புக் குலைந்ததுகாண்           1745 



ஆசையுடன் நீரெடுக்க அடியாளு மானேங்காண்

என்னுயிர் மன்னவனே யிங்கிருக்கம், போறதில்லை 

கூட வருவேன்காண் குணமுள்ள ராசமன்னா 

மண்ணி லுயிரை  வைத்திருக்கப் போறதில்லை 

என்றுசொல்லி வெள்ளையரும் இதமுடனே வீற்றிருந்தாள்         1750



பட்டணத்தி லுள்ள பரிசனங்க பரிசனங்க ளெல்லோரும் 

இதுசேதி கேட்டு எல்லோரு மப்போது 

மகாதேவன் தன்பலத்தை வாங்கினார் ஈசுபரரும் 

உனக்கு வருவினையோ உத்தமனே சொல்லுமென்று 

மண்ணும் மரமும் வாய்விட் டழுகுதய்யா           1755 



ஆணிமுத்து வீரையர்க்கு அபக்கேடு வந்ததென்று 

திருமலை நாயக்கர் சேதி தனைக்கேட்டு 

அன்பான பிள்ளைக்கு அசடுவந்து நேர்ந்ததென்று 

ஆசார வாசல்விட்டு அலறியே தான்குதித்து 

ஆடை குலைய ஆபரணந் தான்குலுங்க            1760 



பல்லக்கு ஏறாமல் பரியின்மேற் கொள்ளாமல் 

ஓட்டமாய் ஓடிவந்து உத்தமனைத் தான்பார்த்து 

அப்பா மகனேயென்று அலறியே போய்விழுந்தார்.

 கட்டி யணைத்து என் கண்மணியே நீதானும் 

திருச்சினாப் பள்ளிவிட்டுத் தென்மதுரை  வருகையிலே       1765 



பொன்னான  மேனியைப் போக்கடிக்க வந்தாயோ 

அப்பா மகனே என் அன்புள்ள வீரையனே 

கட்டி மகனேஎன் கண் ணாளா வீரையனே 

உன்னைப்போல் பிள்ளை உலகத்தில் காண்பேனோ 

கள்ளர்பத்து நாடும் கருவறுத்து வந்தீரே      1770 



வந்ததே போதுமென்று மகிழ்ச்சியா நானிருந்தேன் 

உந்தனுக்குத் தானும் உகந்தபெண் வேண்டுமென்று 

எந்தனுட பெண்மேலே இச்சையாய் வந்தாலும் 

கூட்டிவந்து நானும் கோலமுடன் மாலையிட்டுக் 

கண்ணழகு பார்ப்பேனே கட்டழகா வீரையனே        1775 



வெள்ளையளே வேணுமென்று விரும்பியே சொன்னாலும் 

கூட்டிவந்து நான்தருவேன் கொற்றவனே வீரையனே 

வெள்ளையளைத் தானெடுத்து வெளிப்பட்டு வருகையிலே 

காவலர்கள் கண்டு கைப்பிடியாய்த் தான்பிடித்து 

ஆரென்று சொல்லி அதட்டியே கேட்டாரே       1780 



நான்தாண்டா வீரனென்று நலமுடனே சொன்னாக்கால் 

இந்த அபகீர்த்தி ஏன்வரும் வீரையனே 

என்று சொல்லித் திருமலையன் ஏங்கியே தான்புலம்பி 

மீனாட்சி சன்னதிக்கு விருப்பமுடன் தான்போய் 

அம்மனுட பாதத்தில் அடிவணங்கித் தெண்டனிட்டுத்         1785



தாயே பராசக்தி தமியனான் செய்தபிழை 

கொண்டு பொறுத்துக் குழந்தையைக் காருமம்மா 

சிறியோர்கள் செய்தபிழை பெரியோர் பொறுக்கவேணும் 

ஆயிபர மேசுபரியே ஆனவரம் தரவேணும் 

நான் கேட்ட வரந்தானும் கிருபையுடன் தரவேணும்          1790 



அன்பான  பிள்ளைக்கு [67]அமடுவந்து நேர்ந்ததம்மா 

கள்ளர்பத்து நாடும் கருவறுத்த வீரையர்க்குத் 

தெள்ளுமைக் காரனுக்குத் தீங்குவந்து நேர்ந்ததம்மா 

வந்தவினை நீக்கி வரந்தர வேணுமம்மா 

அறுத்தகை கால்வளர அன்பாய் வரந்தருவாய்         1795 

------

[67]. அமடு-சிக்குதல் 

---------



வரந்தர வேணுமம்மா மாதாவே என்தாயே 

வணங்கியிரு கைகூப்பி மலரடியைத் தான் வணங்கி 

மனமுங் குளிர்ந்து மனோமணியு 

கேட்கும் பொழுது கிருபையுள்ள பத்தினியாள் மேதுசொல்வாள் 

கைகால் வளரக் கட்டளையு மிட்டாளே         1800



அறுத்தகை கால்வரை அம்மணியும் விடைகொடுத்தாள் 

விடைவாங்கிக் கொண்டு வேகமாய் வந்தாராம் 

மண்டபம் விட்டு வாராரே வாராரே திருமலையன் 

மதுரை யிருக்கும் மண்டபத்தில் வந்துநின்று 

பார்க்கு மிடத்தில் பாங்கான வீரையர்க்குக்       1805 



கால்கைகள் தான்வளர்ந்து கட்டழகன் வீற்றிருந்தான் 

இப்படித் தானும் இருக்குமந்த வேளையிலே 

வேடிக்கை பார்த்து வீற்றிருந்தார் தேவரெல்லாம் 

அப்போது கன்னியர்கள் அடவாக ஓடிவந்து 

வீரையன் பாதம் விதமுடனே தெண்டனிட்டுத்        1810 



தெண்டனிட்ட மங்கையரும் தேவியரும் தான்பார்த்து 

ஆதிசிவன் மாயவரே அன்பர் மனதிலெண்ணி 

அழகிய சொக்கரையும் அன்பாய் மனதிலெண்ணி 

மனதிலே தான்நினைத்து வகையா யிருவருந்தான் 

மீனாட்சி கிருபையினால் வீரையன் எழுந்திருந்து       1815



கால்கை வளர்ந்து கடுக எழுந்திருந்து 

திருமலை நாயக்கர் சீக்கிரமாய் ஓடிவந்து 

வாருங்காண் ராசாவே வார்த்தைசொல்லக் கேளும்நீ 

மறுப்படா வம்மிசத்தில் வந்து பிறந்தேன்நான் 

மறுப்படா மேனியிலே மறுப்படவும் ஆச்சுதுகாண்        1820 



மண்ணி லிருப்பதில்லை மாய்வதோ நிச்சயங்காண் 

பெண்ணாலே நம்முயிரு பொன்னுலகம் சேருதய்யா 

பிருமதே வன்யெழுத்தை விலக்க முடியாது 

அன்று எழுதினதை அழித்தெழுதப் போகாது

 என்றுசொல்லி வீரையனும் இப்படிக்குத் தானுரைக்கக்       1825



கருத்தில் திருமலையர் காதாலே தான்கேட்டுக் 

கண்கலங்கி ராசாவும் கதறி யழுதாராம் 

அழுதுமந்த ராசாவும் அவர்முகத்தைத் தான்பார்த்து 

என்னசொல்லப் போறேன் ஏற்றமுள்ள சேவுகனே 

மேனியைக் காட்டி விளக்கநீர் வந்தீரோ          1830 



எண்ணமற்ற காளையைப்போல் எனக்குதவி ஆகுமோ 

திருச்சினாப் பள்ளிவிட்டு தென்மதுரை வருகையிலே 

பொன்னான மேனியைப் போக்கடிக்க வந்தாயோ 

என்று புலம்பி ஏங்கி முகம்வாடி 

முத்துப்போல் கண்ணீரை முகத்தோடு சோரவிட்டார்        1835 



மாரளவு கண்ணீரைத் தாரைவிட்டுத் தான(ழுக) 

பொல்லாத முத்தயனும் பொறுமையுடன் தான்பார்த்து 

வாருங்காண் ராசமன்னா வார்த்தைசொல்லக் கேளும்நீ 

வாழ்வு பெருஞ்செல்வம் மயக்கமிது ராசாவே 

நீர்மேல் குமிழி நிச்சமத்த தன்வாழ்வு        1840



என்று இருந்தாலும் இறப்பதே நிச்சயங்காண் 

ஆகையி னாலே அழுகவே வேண்டாங்காண் 

சலித்துநீர் தானழுக தருமமல்ல ராசாவே 

என்றுசொல்லி வீரையனும் இதமுடனே தானுரைத்தார் 

வாரி யெடுத்து மார்போட தானணைத்துக்       1845 



கண்ணீர் தனைத்துடைத்துக் கலங்க நீ வேண்டாங்காண் 

இருவருங் கூடி ஏற்கவே தான்நடந்து 

ஆசார வாசல் அடவுடனே தான்கடந்து 

மாந்தோப்புக் குள்ளே வைகைக்கு மேல்புறமாம் 

நாற்சமுக்க மாக நன்றாய்க் குழியைவெட்டி         1850 



சந்தனக் கட்டைகொண்டு தயவாகத் தானடுக்கி 

தீவளர்க்கச் சொன்னார் தீர்க்கமுள்ள வீரையனும் 

அண்டங் கிடுகிடுடென ஆகாசம் பொறிபறக்கத் 

தீக்குழியைச் சுற்றித் திறமாகப் பந்தலிட்டுச் 

சாத்திரங்க ளெல்லாம் தயவாக உண்டுபண்ணி       1855 



ஆலாத்தி சுத்தும் ஆனபெண்ணாள் வெள்ளையரும் 

ஆசை யுடன்கூடி அடவுடனே வாழ்ந்திருக்கப் 

பொன்னினந் திருமேனி பொறுமையுள்ள பொம்மியரும் 

இருவரையும் தானழைத்து ஏற்றமுள்ள வீரையனும் 

சனத்துக்கோ ராயிரம்பொன் தான்கொடுத்து வீரையனும்       1860 



வாருமடி பெண்ணேஒரு வார்த்தை சொல்லக் கேளுமடி 

கன்னி யிருவரையும் கைலாசஞ் சேருமென்றார் 

என்றுசொல்லி வீரையனும் இயல்புடனே தானுரைத்தார் 

அப்போது கன்னியர்கள் அதுசேதி தான்கேட்டுக் 

காதினால் தான்கேட்டுக் கன்னியருந் தானுமப்போ         1865



வைகையிலே ஸ்நானம்பண்ணி மயிராத்திப் பின்போட்டு 

இழையாயிரம் பொன்பெற்ற இந்திரவர்ணப் பட்டுடுத்திச் 

சருவா பரணமெல்லாம் தானெடுத்து மேல் பூட்டி 

பூவையர்கள் இருவருந்தான் பூச்செண்டு கைபிடித்து 

எலும்பிச்சங் கனிபிடித்து இயல்பா யிருவருந்தான்        1870



அரகரா வென்றுசொல்லி அணல் குழியைச் சுற்றிவந்து 

அழகிய சொக்கரையும் அங்கயற்கண் அம்மனையும் 

தியானித்துக் கொண்டு தீக்குழியைச் சுற்றிவந்து 

பறராச மன்னரெல்லாம் பக்கமே சூழ்ந்துவரப் 

பட்டணத்தி லுள்ள பரிசனங்க ளெல்லோரும்         1875 



வந்து நல்ல கூடி வகையாகத் தான்கூடி 

ஆதிசிவன் மாயவரும் அன்பானத் தேவர்களும் 

கைலாச மேயிருந்துக் காரணமாய்ப் பார்த்திருந்தார் 

இருவருங் கைகோர்த்து இதமுடனே தான்குதித்தார் 

ஆகாசம் பூமி அம்பாய்ப் பறந்தாற் போல்          1880 



வீரையனு மப்போது விதமுடனே ஓடிவந்து 

தீக்குழியை மூடி சிறப்பாய் கடன்தீர்த்து 

நன்மைகளும் தின்மைகளும் நன்றாகத் தான்பண்ணி 

வைகை நதியில் வகையாக ஸ்நானம்பண்ணி 

பொற்றா மரைக்குளத்தில் போயிறங்கி ஸ்நானம்பண்ணி        1885 



கோடாலி முடியவிழ்த்து குளத்திலே ஸ்நானம்பண்ணி 

அட்டாலைச் சொக்கரையும் அங்கயற்கண் அம்மனையும் 

தியானிச்சு அப்போது தீர்க்கமுள்ள வீரையனும் 

சிவசிவா வென்றுசொல்லித் திருநீறு தானணிந்து 

பாத சரமணிந்து பஞ்சாட்சர மணிந்து         1890



காலில் சதங்கையிட்டுக் கைப்பிரம்பு தானெடுத்துப் 

பார்த்தனு மப்போ பறையனைப்போல் வேசங்கொண்டு 

மாடொறுக்கும் பெரியதடி [68]மதகுளிரும் தோளில்வைத்து 

கன்னறுக்குஞ் [69] சூரி கச்சைப்புரை தன்னில்வைத்து 

மாடறுக்குஞ் சூரி வலதுபுறம் தான்சொருகி          1895

-----------

[68]. குளிர் - தட்டை ஏனும் ஒலி செய்யும் சாதனம் 

[69]. சூரி - மடக்குக்கத்தி 

------------



வாயா லுதிரம் வலது கண்ணில் செஞ்சாரல் 

கண்ணா லுதிரம் கடைக்கண்ணால் நீர்போலப் 

பொந்திப் பசியாலே பொல்லாத வீரையனும் 

கண்ணில் பொறிபறக்கக் காளைமுத்து வீரையனும் 

உண்டுபின் தான்படுத்து உறங்குகின்ற வேளையிலே        1900 



நஞ்சுதின்று நஞ்சறுக்கும் நடுச்சாம வேளையிலே 

அரண்மனையை நோக்கி அதட்டி வரும்போது 

பட்டணத்தி லுள்ள பாரமுனிக ளெல்லாம் 

பாதகன்முன் னேவந்து பாதம் பணியுதப்போ 

சந்தியி லுள்ள தனிக்கருப்பு உள்ளதெல்லாம்          1905 



வண்டத்துரை வீரையனும் வார வழிதனிலே 

எதிரே வரப்பயந்து இறப்பில் நுழைவதுவும் 

எல்லா அதிசயமும் இன்பமுடன் தான்பார்த்து 

மன்னன் அரண்மனையில் மதிலேறித் தான்குதித்துக் 

கச்சித் திருமலையன் கனகரத்தின மாளிகையில்         1910 



சப்பிர மஞ்சக்கூடத்தில் தங்கத்திருப்ப் கட்டிலின்மேல் 

உல்லாச மாசு ஒழுகுதலைக் காணிவைத்து 

குத்து விளக்கெரியக் கோலப் பணிபூண்டு. 

சந்தனம் கஸ்தூரி சவ்வாது புனுகணிந்து 

மல்லிகைப்பூ முல்லை மரிக்கொழுந்து வாசமுடன்         1915 



பள்ளியறை மண்டபத்தில் பதுமைகளும் சித்திரமும் 

இதனில் உன்னதமாய் ஏற்றமுள்ள ராசாவும் 

பைங்கிளியும் தானும் பள்ளிகொண்டு தானிருக்கும் 

வாசல் மணிமுகப்பில் வாசல்தொறும் [70]தலையாரி 

முப்பது பேரும் முழிப்புடனே காத்திருக்க              1920

------------

[70]. தலையாரி - காவற்காரன் 

------------



இப்படிக் காத்திருக்கும். ஏற்றமுள்ள அரண்மனையில் 

வந்தான் வீரனுந்தான் மதயானைப் போலேதான் 

பொல்லாத தென்மதுரை பறையனைப்போல் வேசங்கொண்டு 

கண்ணாலே தான்பார்த்துக் கைகொட்டித் தான்சிரித்து 

ஆண்மையும் புசபலமும் அறிந்துமெல்லப் பார்ப்பமென்று          1925 



அஞ்சா மதயானை அடங்காத காளையிவன் 

புலையனைப்போல் சொப்பனத்தில் பொறுமையுள்ள தென்மதுரை 

அரட்டியும் சொப்பனமும் அலங்கோல மாகவும்தான் 

வாயா லுதிரம் வலதுகண்ணால் செஞ்சாரல் 

காளைமுத்து வீரையர்க்குக் கடுங்கோபந் தானாதி     1930 



கன்னறுக்குஞ் சூரி கடுசாகத் தானெடுத்துப் 

பஞ்சகல் யாணி பதினாயிரம் குதிரைகளை 

அரைநொடியில் தானும் அறுத்துமிகக் குமித்துப் 

பீரங்கி வண்டி பிரபலமாய்த் தானிழுக்கும் 

வண்டி எருது வாய்த்ததோ ரானையெல்லாம்             1935 



அதட்டிக் குலவையிட்டு ஆண்டவனுந் தென்மதுரை 

மண்டியிட்டுத் தான்தட்டி மதுரை மகாமுனியும் 

பார்த்த ரிசபமெல்லாம் பதறி விழுந்ததுவே 

தாண்டிக் குதித்துத் தாடாளன் தென்மதுரை

 பாதகத்துக் கஞ்சாத பழிகார வீரையனும்            1940



தாண்டிக் குதித்து தாடாளன் தென்மதுரை 

ஆனதொரு காளையெல்லாம் அடிவயிற்றில் சூரிகொண்டு 

கால்வயிறு பசியாறி கல்கோட்டை தான்கடந்து 

கட்டுத்துறை காவல்கொண்டு காரணனும் தென்மதுரை 

உக்கிரானம் காக்கும் ஒருநூறு தலையாரி           1945



 படுத்திருக்கும் சாவடியில் பாங்குடனே தான்புகுந்து 

தலையாரி யாவரையும் தான்பிடித்து ஒருகையிலே 

சுத்தி யெறிந்தான்காண் சுத்தாலைக் கப்புறத்தே 

அந்த இடம்விட்டு அப்புறமே தான்போய் 

ஆனைகட்டும் லாயம் அஞ்சாமல் போய்ப்புகுந்து        1950 



மண்டியிட்டுப் பாய்ந்தான் மதயானை அப்போது 

பார்த்து நல்ல வீரன் பாங்குடனே தான்சிரித்து 

ஆனையை விட்டு அப்புறமே தான்போய்க் 

கன்னிச் சிறுபெண்கள் கண்ணுறங்கு மண்டபத்தில் 

உல்லாசக்காரன் ஒயிலழகன் தென்மதுரை          1955 



கன்னியர்கள் கிட்டே காளைமுத்து வீரையனும் 

உல்லாசக் காரன் ஓயிலழகன் தென்மதுரை 

கொஞ்சியே தென்மதுரை கோதையரை முத்தமிட்டு 

அந்நேரமே தான் ஆனதொரு பெண்களெல்லாம் 

அலறி எழுந்தார்கள் ஆனதொரு கன்னியர்கள்        1960 



கண்ட விடமெல்லாம் கனகூப்பா டானதுவே 

அபய மென்றசத்தம் தானாச்சு அப்போது 

காரணனும் தென்மதுரை கம்பத் தடியில்வந்தான் 

அந்தநாள் சென்று அலைகதிரோன் வந்துதித்தான் 

கஞ்சித் திருமலையன் காலமே யெழுந்திருந்து            1965 



காலுமுகஞ் சுத்திபண்ணிக் கனத்த பணிபூண்டு 

கட்டியங்கள் கூற கவரி பரிமாற 

நாக சுரமேளம் நாட்டியங்க ளாடிவர 

வீரன் குறையொழிய வேறொன்று தானுமில்லை 

அவன்கோ பத்தை யடக்கிக் குணமாகக்                1970



கம்பத்தடியில் கனமாகப் பூசையிட்டுப் 

பட்டண மெங்கும் பார முரசறைந்து 

கந்திக்குச் சந்தி தனிக்கரும்பால் பந்தலிட்டுத் 

துத்தியுடன் சாராயம் துரிதமுடன் தான்வைத்து 

இந்தப் படிபண்ணி யெல்லோரும் கைமுகங்கால்         1975 



வீரனுட குறையாறி விதமுடனே நிற்குமப்பால் 

அப்படிக்குப் பண்னுமடா ஆலோசனை வேண்டாம் 

யென்றுசொல்லித் தேவி இதமுடனே வாக்குரைத்தாள் 

அப்போது திருமலையன் அன்புடனே தானெழுந்து 

முக்கால் வலம்வந்து மூவிருக்கால் தெண்டனிட்டுத்        1980



தெண்டம்பண்ணி வெளியில்வந்து திருமலையன் அப்போது 

ஐநூறு பொன்னெடுத் தபிசேகம் பண்ணிவைத்துக் 

கம்பத் தடியில் காளையுட திருவடியில் 

[71]சுத்திகரம் பண்ணிச் சுகமுடனே செப்பனிட்டு 

நாலுகால் மண்டபத்தில் நவரத்தினக் கால்நிறுத்தி           1985 



மண்டபமும் உண்டுபண்ணி வகையா யலங்கரித்து 

அலங்கார நேத்தி அஞ்சுலட்சம் பொன்பெறும் 

ஐநூறு கலஅரிசி கலஅரிசி ஆடுபன்றி கோழியுடன் 

வேணுமென்ற பதார்த்தமெல்லாம் விதமாகப் பூசையிட்டுத் 

தாக விடாய்நீங்கித் தங்கதுரை வீரையனும்              1990 



வீதிக்கு வீதி விதமுடனே பூசைமுகம் 

சந்திக்குச் சந்தி தனிக்கரும்பு நறுக்கிவைத்துத் 

தேங்காய் பழமும் திரளாகத் தானும்வைத்து 

இப்படி வைக்கச்சொல்லி இதமாய் முறையறைந்தார் 

அந்தப் படியாக அனைவோரும் கைமுகிஞ்சு          1995



கர்த்தன் திருமலையன் கம்பத் தடியில்வந்து 

நின்று நெடுநேரம் நேசமுடன் கைதொழுதார் 

எனக்குத் துணையாக இயல்வாக வந்திருந்து 

வந்த வினையை வகையாகத் திருமலைய்யா 

இப்பவந்த வல்வினையை இப்பவே தீருமய்யா 2000 



முப்பேரு மிட்டு முப்பூசை போடுகிறேன் 

வினைதீர வேணுமய்யா வேந்தன்முத்து வீரையனே 

என்றுசொல்லித் திருமலையன் இதமுடனே கைதொழுதார் 

கைமுகையு முன்னே காளைமுத்து வீரையனும் 

அதட்டியே [72]சன்னதம் அவன்மேலே குலவையிட்டுத்       2005 



திருவாய் மலர்ந்து செப்பலுற்றா ரந்நேரம் 

என்னை நினையாமல் இருந்தாயே நீர்தானும் 

மந்திர மகாமுனியும் மனமகிழ்ந்து தானுரைத்தார் 

தாரணியார் செய்தகுற்றம் தான்பொறுக்க வேணுமய்யா 

குற்ற மெல்லாந் தான்பொறுத்துக் குடிகாக்க வேணுமய்யா         2010 



மதுரா புரித்துரையும் வாய்திறந்து செப்பலுற்றார் 

மதுரை யறுகாதம் வாழ்மதுரை முக்காதம் 

மதுரை யறுகாதம் வகையாகப் பேருமிட்டுத் 

துள்ளுகுட்டி ஆயிரமாம் துரைமகனே [73] தந்தியென்றால்

[74]ஆசார வாசலிலே அன்புட னே [75]தந்தியென்றால்          2015 



என்குறையுந் தீந்தால் இயல்புடனே எழுந்திருக்கும் 

ஆனை எருது அன்பான சீவனெல்லாம் 

இப்ப எழுந்திருக்கும் என்மேலே குற்றமில்லை 

இல்லாதே போனால் என்குறையும் தீராது 

நல்லதென்று திருமலையன் நலமாக வந்தான்போய்          2020 



ஆயிரம் குட்டி அன்புடனே தான்பிடித்து 

கொண்டுவந்து விட்டார் குணமுள்ள திருமலையன் 

காவு கொடுத்தார்கள் காளைமுத்து வீரையர்க்கு 

கானகத்தி லிடிமுழங்கக் [76]காந்தாள  மானதுவே 

காவல் முகத்தில் காட்டாத காளையரும்             2025 



சத்தமிட்டு அதட்டினார் தங்கமுத்து வீரையனும் 

அனைவோருந் திடுக்கிடவே அரண்டுமிக நிற்கையிலே 

அஞ்சாயே என்று அங்கொருவன் தான்மேலே 

மந்திர மகாமுனியும் மதுரைமுத்து வீரையனும் 

அதட்டியே சன்னதமும் அவன்மேலே தானும்வந்து        2030 



திருவாய் மலர்ந்து தேறுதலை சொல்லலுற்றார். 

மயங்க நீ வேண்டாம் மன்னவனே இப்போது 

துயரத்தை விட்டுத் துரைராசர் மன்னவனே 

என்று விபூதியள்ளி ஏகாந்த மாய்க்கொடுத்தார் 

என்பேரு சொல்லி இதமுடனே போடுமென்று        2035 

------------

[71]  சுத்தரங்கம் என்றுளது. சுத்திகரம் - தூய்மைசெய்கை 

[72]. சன்னதம் - ஆவேசம், தெய்வங்கூறல் 

[73]. தந்தி என்றால் தந்தால் எனப் பொருள் கொள்க 

[74]. ஆசாரவாயில் - தலைவாசல். வெளிவாயில் 

[75]. தந்தி ஏன்றால் தந்தால் எனப் பொருள் கொள்க.  
[76]. காந்தாளம் - கோபம் 

------------



கொண்டுபோய் போடும் குறையெல்லாம் தீருமென்றார் 

விபூதி தான்கொடுத்தீர் வேதமுத்து வீரையனே 

அப்போது திருமலையன் அன்பாகக் கைதொழுது 

ஆனை படையுடனே அத்தனையும் தானெழுந்தால் 

முப்பேரு மிட்டு முப்பூசை போடுகிறேன்        2040



அந்தப்படி தீருமென்று ஆண்டவனுந் தானுரைத்தார்       

கொடுத்த விபூதியை குதிரைலாயம் தான்புகுந்து 

தீர்த்தமும் புஷ்பமும் திருநீறும் தான்போட்டார் 

அந்தச் சணமே அலறி யெழுந்திருந்து 

சந்தோசப் பட்டுத் தானிருந்தார் நாயக்கரும்       2045 



கோவில் பரிவார குருக்கள்மா ரத்தினையும் 

பட்டணத்தி லுள்ள பரிசனங்க ளத்தினையும் 

அடிமைக் குடியாக ஆண்டவனும் கொண்டாராம் 

என்றுமே சொல்லி ஈசுபரியும் வரங்கொடுத்தாள் 

வரம் பெற்றுக்கொண்டு வந்தான்காண் அம்மானை          2050 



கம்பத் தடியில் காரணமாய் வீற்றிருந்தான் 

இப்படித் தானும் இருக்குமந்த வேளையிலே 

அப்போது திருமலையன் அடவாக ஏதுரைப்பார் 

மதுரை யறுகாதம் வாழ்மதுரை முக்காதம் 

அனையோரும் தாமறிய அடியுமென்றார் தவுலோசை           2055 



வெள்ளிக் கிழமை வீரையர்க்குத் தானுமப்போ 

முப்பூசை யென்று முறையறையு மென்றுசொல்லி 

ஆடுபன்றி கோழியுடன் அன்புடனே வாருமென்று 

ஆரொருவர் தானும் அசதியா யெண்ணாமல் 

மெய்யென்று சொல்லி விருப்பமுட னெல்லொரும்          2060



வந்து சேருமென்று வகையுடனே முரசறையும் 

வீதிக்கு வீதி விதமாய் முரசறையும் 

என்றுமே திருமலையன் எடுத்துரைத்தா ரப்போது 

அந்த விதமாக அடியுமென்றார் பெருந்தமுக்கு 

தமுக்கோசை கேட்டவர்கள் தானெழுந்து அப்போது           2065 



உலுப்பைகள் சேகரித்தார் உத்தமர்க ளப்போது 

என்னென்ன தளவாடம் ஏற்கையுடன் தான்சேர்த்தார் 

கம்பத் தடியில்வந்தார் காளைமுத்து வீரையனும் 

மீனாட்சி பக்கம் விதமுடனே ஓடிவந்து 

முக்கால் வலம்வந்து மூவிருகால் தெண்டனிட்டு        2070



என்தாயே மீனாட்சி எனக்குநீ சொன்னபடி 

அரைவயிறு பசியாறி அண்ணருட சன்னதிக்கு 

என்றுசொல்லி வீரையனும் ஈசுபரியும் தான்மகிழ்ந்து 

வாடா மதுரை வரிசையுள்ள தென்மதுரை 

அரை வயிறுக்கு அண்ணருட சன்னதிக்கு              2075 



அழகர் பக்கம்போய் அன்பாய் வரம்வாங்கி 

மந்திரிகள் சேனை மகிழ்ச்சியுடன் கூட்டமிட்டு 

ஆசார வாசல்விட்டு அரண்மனையுந் தான்கடந்து 

சொக்கருட சன்னதிக்குத் துருசாகத் தான்நடந்து 

அங்கயற்கண் மீனாட்சி அம்மனுட சன்னதியில்          2080 



முக்கால் வலம்வந்து மூவிருகால் தெண்டனிட்டு 

எப்போது மில்லாத இதுபுதுமை தானுமென்றார் 

காணாத சொப்பனங்கள் காரணங்க ளானதென்ன 

ஆனதென்ன ஈசுபரியே அதிசயங்க ளிப்போது 

வகைவிபரம் உரைக்கவேணு மாதாவே என்தாயே         2085 



திரிபுர மெரித்த தேவிபர மேஷ்பரியே 

பார்வேந்த னப்போது பாதச் சரணம்பண்ணி 

வாழ்மதுரைச் சொக்கர் மனையாளும் தேவியப்போ 

அப்பா மகனே அதிசயங்கள் சொல்லுகிறேன் 

கேளடா இப்போது [77]கிருவிதமா யென்மகனே         2090



விதமாக வந்தவகை வேறொன்று தானுமில்லை 

காரணமாய் வந்தான் கம்பத் தடிவீரன் 

பட்டதொரு வீரையனைப் பராபரிக்க யில்லையென்று 

பொந்தி பசிமெத்த பொல்லாத வீரனுக்கு 

உத்தாரம் வாங்கி ஓடிவந்தா னிப்போது            2095

------

[77]. ...? 

--------------



மஞ்சநல்ல பாவாடை வகையுடனே தோள்போட்டு 

என்தாயே மீனாட்சி ஈசுபரியே என்றுசொல்லி 

மீனாட்சி கோவில் விருப்பமுடன் தான்நோக்கி 

காளைமுத்து வீரையனும் கடுசாய் வரும்போது 

கல்லு மலைகளெல்லாம் கடுகுபொடி யாகுதய்யா         2100 



பாதக் குறடுபட்டுப் பஞ்சாப் பறக்குதப்போ 

சாமியுட திருமேனி தங்க ஒளிவிடுது 

கெந்தபொடி கஸ்தூரி கிருவிதமாய் மணக்குதுகாண் 

புனுகுசட்டம் தான்மணக்கும் பொங்கமுடன் வீரையன்மேல் 

ஆண்டவன் வருகிறது வருகிறது அதட்டிதனைக் கேட்டு          2105 



மதுரையறுகாதம் வாழ்மதுரை  முக்காதம் 

சேனைத் தளத்துடனே சீக்கிரமாய் வாராராம் 

பட்டணத்திலுள்ள டரராசர் மன்னவரும் 

வேடிக்கை தான்பார்த்து விதமுடனே ஓடிவந்து          2110 



பதினெட்டு மேளம் வாத்தியங்கள் தான்முழங்க 

மயில்விசிறி கொண்டு  மன்னவர்கள் வீசிவர 

பாதந் தனில்விழுந்து பாரமனுக் கேட்பாரும் 

கேட்ட மனுக்கொடுத்து கிருபையுள்ள தென்மதுரை 

எட்டி நடக்க எமலோகம் தத்தளிக்க               2115 



தேவலோ கந்தன்னில் தேவதைகள் பார்த்துநிற்க 

வைகுந்த லோகத்தில் மாயவரும் பார்த்துநிற்க 

அய்யரும் அம்மனும் அன்புடனே பார்த்துநிற்கச் 

சொக்கருட கோவிலுக்குத் துரைவீரன் வருவதற்குப் 

பவளக்கால் நாட்டிப் பசும்பொன் வளைபரப்பி       2120



அபரஞ்சி கொண்டு அடவுடனே தான்மேய்ந்து 

மேல்கட்டித் தூக்கும் விபரிதமாய் அலங்கரித்து 

வாழைக் கம்பத்தால் வகையாய் அலங்கரித்து 

நடபா வாடை நலமுடனே தான்விரித்துப் 

பச்சைப் புனுகு பாதையெல்லாந் தான்தெளித்து          2125



மருவும் கொழுந்தும் வாசமுள்ள செண்பகமும் 

இருபுறமுந் தொங்கவிட்டு இதமுடனே யலங்கரித்துப் 

பந்தல் வளைந்து பாவாடை மேல்நடந்து 

ஆதி சிவாயென்று அன்புடனே தான் நடந்தான் 

முக்கால் வலம்வந்து மூவிருக்கால் தெண்டனிட்டுப்          2130 



பொய்யாத சுவாமி பொறுமையுள்ள வீரையனும் 

திருமலை நாயக்கரை திரும்பி முகம்பார்த்து 

வாருமென்று சொல்லி வரிசையுடன் தானழைத்து 

மீனாட்சி பொற்பாதம் விருப்பமுடன் சேர்வதற்கு 

உத்தாரஞ் சொல்லுமென்று ஒருவார்த்தை தான்கேட்கத்       2135



திருமலை நாயக்கர் திரும்பி முகம்பார்த்து 

நெஞ்சு தவறி நினைவு தப்பிப் போகாமல் 

கண்ணாலே நீர்சொரிய கலங்கியே ராசமன்னன் 

ஆனமட்டும் சொன்னேன் [78] அமடுகொள்ளா வீரையர்க்கு 

என்ன சொன்னபோதும் இனிநிற்கப் போறாயோ           2140 

-------------

[78]. அமடு - பொல்லாங்கு, மடிப்பு 

---------------



மனதுக்கு ஏற்றபடி மன்னவனே யென்றுசொல்ல 

அந்த நல்ல சேதி அடவுடனே தான்கேட்டுத் 

துள்ளுகுட்டி வீரையனும் துரைசாமி அப்போது 

போய்வாறே னென்று பொறுமையுள்ள வீரையனும் 

பார்வதியாள் கோவில் பதினெட்டாம் படியேறி          2145 



என்தாயே மீனாட்சி எனக்கென்ன புத்திசொல்லும் 

மதுரா புரித்துரையும் மாதாவைத் தான்கேட்க 

ஆண்டியுட னாடு ஆண்டிச்சி தானிருந்து 

கட்டாத காளிக்குக் காரணமாய் வந்தமன்னா 

முந்தினமாலை முதல்மாலை யென்னு தன்றாள்          2150 



கம்பத் தடியில் காத்திருந்து பூசைகொள்ளும் 

என்றுசொல்லி மீனாட்சி ஏற்க வரங்கொடுத்தாள் 

நல்லதென்று சொல்லி நாட்டமுட னோடிவந்து 

கம்பத் தடியில்வந்து காளைமுத்து வீரையனும் 

கன்னறுக்குஞ் சூரி கையிலே தானெடுத்துப்           2155 



பார்வதியாள் தேவி பக்கமே போயிருந்து 

ஒருகாலை மண்டியிட்டு உட்கார்ந்து வீரையனும் 

கைச்சூரி கொண்டு கழுத்தறுத்தான் வீரையனும் 

வீரனுட தன்சிரசு மீனாட்சி தன்காலில் 

பாதமே கெதியென்று பக்கமே வீழ்ந்ததுவே     2160



வண்டத்துரை வீரையர்க்கு வரங்கொடுத்தாள் மீனாட்சி 

எல்லோருங் கூடி அலங்கரித்துக் கொக்கரித்து 

வீரையனும் போய்ச்சேர்ந்தான் விடுதியில் தானுமப்போ 

அவரவர் விடுதிக்கு அவரவர் போய்ச்சேர்ந்தார் 

அந்தநாள் சென்று மத்தானா ளப்பொழுதில்      2165



மதுரையுட பட்டணத்தில் வரும்பூசை யென்றுசொல்லிச் 

சந்தோச மாகத் தனித்திருந்தான் வீரையனும் 

வீராதி வீரன் மேகவர்ணன் ஏதுசெய்வான் 

இந்தநல்ல பட்டணத்தில் என்னை நினைப் பாருமில்லை 

நீதியு மில்லை நிச்சயமுந் தானுமில்லை          2170 



உள்ளபடி யாகுதென்று உத்தமனும் வீற்றிருந்தான் 

அன்றுமுதல் இன்னாள்வரைக்கும் ஆகார மில்லாமல் 

இல்லையென்று பார்த்து இருந்தானே தென்மதுரை 

பட்டணத்தி லுள்ள பரிசனங்க ளெல்லோரும் 

வீரையனை நினையாமல் வீற்றிருந்தார் பட்டணத்தில்        2175 



பார்த்துமள்ள வீரையனும் பதறியே கோபங்கொண்டு 

இப்படித் தானிருந்தால் ஏற்காது கலியுகத்தில் 

என்று சொல்லி வீரையனும் எழுந்திருந்து அப்போது 

மீனாட்சி சந்நிதிக்கு விதமுடனே ஓடிவந்து 

முக்கால் வலம்வந்து மூவிருகால் தெண்டனிட்டு            2180 



என்தாயே மீனாட்சி எனக்குச்சொன்ன புத்தி என்ன 

பட்டணத்தி லுள்ளபேர் பராபரிப்பா ராருமில்லை 

அவர்களுடன் நீயும் ஆதிபர மேசுவரியே 

பார்வதியே என்தாயே பார்த்து மிருந்தாயே 

இப்படித் தானிருந்தால் என்வயிறு பசியாதேர்       2185



தாயேநீ மீனாட்சி தாகம் பசிமெத்தவடி         

எரியுதடி என்வயிறு என்தேகமெல்லாம் பத்துதடி 

கோபமே வந்ததென்றால் குடிகேடன் நான்தாண்டி 

பட்டணத்தி லுள்ள பரிசனங்க ளெல்லோரும் 

கைகாட்டிச் சொன்னாக்கால் கால்கடிய வீரையனும்          2190 



உத்தாரம் பண்ணிவைத்தால் உத்தமியேன் தானும் 

கொன்றுதின்று பசியாறி உன்கோவிலுக்கு வரும்போது 

காவடியுந் தோள்போட்டுக் கம்பத்தடி வாறனம்மா 

என்றுதான் சொல்லி ஈசுபரியைத் தான்கேட்க 

யாருக்கு மடங்காத அஞ்சா மதயானை              2195 



வண்டக் குழந்தை வலுக்கார தென்மதுரை 

கம்பத் தடிவீரா காரியமாய்ச் சொல்லுகிறேன் 

துண்டநல்ல வீரா துடுக்குமெத்தப் பண்ணாதே 

திருமலை நாயக்கர் திறமான அரண்மனையில் 

உள்ளே நுழைந்து உபாயமாய் போய்வாடா            2200 



அருட்டியும் சொற்பனமும் ஆறாட்ட மயக்கமுமாய்ப் 

பண்ணிவைத்துப் பூசை பாங்குடனே வாங்குமென்றாள் 

உத்தாரம் பண்ணி உமையவள் மீனாட்சி 

போடாநீ யென்று போற்றி விடைகொடுத்தாள் 

எந்தாயே மீனாட்சி இதுபோது மென்றுசொல்லி         2205



அங்கயற்கண் மீனாட்சி ஆலயத்தை மெல்ல 

முக்கால் வலம் வந்து மூவிருகால் தெண்டனிட்டு 

ஆலயத்தை விட்டுமெல்ல அதட்டியே தான்நடந்தான் 

கம்பத் தடியில்வந்து காரணனும் தென்மதுரை 

திருமலை நாயக்கர் செம்பொன்மணி மண்டபத்தில்        2210 



பார்த்து அந்தவீரையனும் பல்கடித்தா ரந்நேரம் 

அடித்துடையைத் தட்டி அதட்டினான் காளைமுத்து 

இப்படித் தானும் இருக்குமந்த வேளையிலே 

உத்தமன் வீரையர்க்கு உலுப்பைகள் வருகுதய்யா 

[79]உலுப்பை வ வருகிற உண்மைகளை  என்னசொல்வேன்      2215 

------

[79].  உலுப்பை பெரியோர் முதலியவர்களுக்களிக்கும் உண்பண்டம் 

சாமான்னப; கோயில் முதலியவற்றிற்கு அனுப்பும் காணிக்கை 

-------------



காவல் வருகிற காரணத்தை என்னசொல்வேன் 

பொங்கல் வருகிற புதுமைகளை என்னசொல்வேன் 

பட்டணத்திலுள்ள பரிசனங்க ளெல்லோரும் 

வாழைக் கரும்பு வகையாகத் தான்நாட்டி 

தூணுக்குத் தூண் தூண்டா விளக்கேற்றி            2220 



வீரையன் தானிருக்கும் விடுதியில் வந்துநின்று 

மந்திர மகாமுனியும் மதுரைமுத்து வீரையர்க்கு 

தாக விடாய்தீரத் தான்சேர்த்தார் [80] பானக்கம் 

ஆயிரம் செவ்விளநீர் அன்பாகக் கண்திறந்து 

இஞ்சி எலும்பிச்சை இயல்பாகத் தான்கலந்து        2225 

---------

[80]. பானக்கம் - சருக்கரை, ஏலம் முதலியன கலந்த குடிநீர்வகை 

------------



ஆயிரம் அச்சுவெல்லம் அடவாய்ப் பொடியாக்கிப் 

பானக்கம் செய்து பரிவாகமுன் னேவைத்து 

தாகந் தணிந்து தண்ணிவெறிக் காரனுக்குக் 

காவல் குட்டிதானும் கணக்கு வழக்குமில்லை 

இப்படிக்குத் தான்சேர்த்து இருக்குமந்த வேளையிலே 2230 



திருமலை நாயக்கர் தீர்க்கமுடன் ஓடிவந்து 

கம்பத் தடியில் காரணனு வந்துநின்று 

மதுரையும் தானிருக்கும் மாணிக்க மண்டபத்தை 

பொன்முலாம் பூசி போத அலங்கரித்து 

பந்த லலங்கரித்தார் பார்வேந்தன்   அப்போது          2235 



மண்டபத்தைச் சுற்றி மாணிக்கப் பந்தலிட்டார் 

காலுக்குக் கால் காலை விளக்கெரியும் 

பட்டுமேல் கட்டிப் பாங்காய் அலங்கரித்துப் 

பூசைக்கு ஏற்றதொரு பொன்னுலுப்பைத் தான்சேர்த்துக் 

கொத்தோட தேங்காய் குலையோட செவ்விளநீர்            2240 



நாணாக் கழிபோலே நானூறு செங்கரும்பு 

மூங்கிக் கழிபோலே முன்னூறு செங்கரும்பு 

குட்டியிலே ஆயிரமாம் குலைச்சாவ லாயிரமாம் 

ஆடுபன்றி கோழி அடங்கலும் தான்சேர்த்துக் 

கஞ்சா அபினி கலந்தொரு சாராயம்           2245



ஆயிரம் [81]துத்திசாராயம் அன்புடனே தான்சேர்த்து 

[82] மம்ம ருருண்டை [83] மதனகா மியப்பூவும் 

தீவுச் சரக்கும் தேசத்துச் சாராயம் 

கம்பத் தடியில் காத்திருந்து பூசைகொள்ளும் 

மதுரைவீர அம்மானை மகிழ்ச்சியுடன் படித்தோரும்       2250

----

[81]. துத்தி - உண்டற்குரியன             [82].  மம்மர் - மயக்கம் 

[83]. மதனகா மியப்பூ - ஒரு சரக்கு 

----------------



சொல்லும் சொல்லுமென்று சுகமுடனே கேட்டோரும் 

இன்னமும் சொல்லுமென்று இன்பமுடன் கேட்டோரும் 

பரிசங் கொடுத்துப் பணம்பாக்குத் தந்தோரும் 

ஆல்போல் தழைத்து அறுகதுபோல் வேரூன்றி 

மூங்கில்போல் சற்றும் முசியாமல் வாழ்ந்திருப்பார்     2255 



சந்திரரும் சூரியரும் தான்வருவார் வாழியதே ! 

இந்திரருந் தேவர்களும் இறைவனுந் தான்வாழி! 

ஆகாயம் பூமி அந்திரமுந் தான்வாழி! 

கேட்டவர்கள் எல்லோரும் கிளைகோத்திரம் வாழியவே! 

படித்தோர்க ளெல்லோரும் பாக்கியங்கள்  பெற்றிருப்பார்!!       2260 




மதுரைவீரையன் அம்மானை எழுதிமுடிந்தது முற்றும் 

திருச்சிற்றம்பலம் 

---------

தேவிசகாயம் 



[சர்வதாரி வருடம் மாசி மீ 2 s திங்கட்கிழமை காளியப்ப 

கவுண்டரூரிலே யிருக்கும் கொத்துக்கார கருப்ப கவுண்டன் மகன் 

ஸ்ரீபுண்ணிய குமாரன்எட்டியர் கவுண்டன் மதுரைவீரன் அம்மானை 

எழுதி முடிந்தது முற்றும் சம்பூரணம். 



வாலை ஞான சரசுபதி துணை 

எட்டிக்கார கிருபா கடாச்சம்] 

------------





This file was last updated on 24 Feb 2023. 

Feel free to send the corrections to the webmaster (pmadurai AT gmail.com) 





